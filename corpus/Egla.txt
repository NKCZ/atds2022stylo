      Úlfur hét maður , son Bjálfa og Hallberu , dóttur Úlfs hins óarga .   Hún var systir Hallbjarnar hálftrölls í Hrafnistu , föður Ketils hængs .   Úlfur var maður svo mikill og sterkur að eigi voru hans jafningjar .   En er hann var á unga aldri lá hann í víkingu og herjaði .   Með honum var í félagsskap sá maður er kallaður var Berðlu-Kári , göfugur maður og hinn mesti afreksmaður að afli og áræði .   Hann var berserkur .   Þeir Úlfur áttu einn sjóð báðir og var með þeim hin kærasta vinátta .     En er þeir réðust úr hernaði fór Kári til bús síns í Berðlu .   Hann var maður stórauðigur .   Kári átti þrjú börn .   Hét son hans Eyvindur lambi , annar Ölvir hnúfa .   Dóttir hans hét Salbjörg .   Hún var kvenna vænst og skörungur mikill .   Hennar fékk Úlfur .   Fór hann þá og til búa sinna .   Úlfur var maður auðigur bæði að löndum og lausum aurum .   Hann tók lends manns rétt svo sem haft höfðu langfeðgar hans og gerðist maður ríkur .     Svo er sagt að Úlfur var búsýslumaður mikill .   Var það siður hans að rísa upp árdegis og ganga þá um sýslur manna eða þar er smiðir voru og sjá yfir fénað sinn og akra en stundum var hann á tali við menn þá er ráða hans þurftu .   Kunni hann til alls góð ráð að leggja því að hann var forvitri .   En dag hvern er að kveldi leið þá gerðist hann styggur svo að fáir menn máttu orðum við hann koma .   Var hann kveldsvæfur .   Það var mál manna að hann væri mjög hamrammur .   Hann var kallaður Kveld-Úlfur .     Þau Kveld-Úlfur áttu tvo sonu .   Hét hinn eldri Þórólfur en hinn yngri Grímur .   En er þeir óxu upp þá voru þeir báðir menn miklir og sterkir svo sem faðir þeirra var .   Var Þórólfur manna vænstur og gervilegastur .   Hann var líkur móðurfrændum sínum , gleðimaður mikill , ör og ákafamaður mikill í öllu og hinn mesti kappsmaður .   Var hann vinsæll af öllum mönnum .   Grímur var svartur maður og ljótur , líkur föður sínum bæði yfirlits og að skaplyndi .   Gerðist hann umsýslumaður mikill .   Hann var hagur maður á tré og járn og gerðist hinn mesti smiður .   Hann fór og oft um vetrum í síldfiski með lagnarskútu og með honum húskarlar margir .     En er Þórólfur var á tvítugsaldri þá bjóst hann í hernað .   Fékk Kveld-Úlfur honum langskip .   Til þeirrar ferðar réðust synir Berðlu-Kára , Eyvindur og Ölvir .   Þeir höfðu lið mikið og annað langskip , og fóru um sumarið í víking og öfluðu sér fjár og höfðu hlutskipti mikið .   Það var nokkur sumur er þeir lágu í víking en voru heima um vetrum með feðrum sínum .   Hafði Þórólfur heim marga dýrgripi og færði föður sínum og móður .   Var þá bæði gott til fjár og mannvirðingar .   Kveld-Úlfur var þá mjög á efra aldri en synir hans voru rosknir .       Auðbjörn hét þá konungur yfir Firðafylki .   Hróaldur hét jarl hans en Þórir son jarlsins .     Þá var Atli hinn mjóvi jarl .   Hann bjó á Gaulum .   Hans börn voru þau Hallsteinn , Hólmsteinn , Hersteinn og Solveig hin fagra .     Það var á einu hausti að fjölmennt var á Gaulum að haustblóti .   Þá sá Ölvir hnúfa Solveigu og gerði sér um títt .   Síðan bað hann hennar en jarlinum þótti mannamunur og vildi eigi gifta hana .   Síðan orti Ölvir mörg mansöngskvæði .   Svo mikið gerði Ölvir sér um Solveigu að hann lét af herförum og voru þá í herförum Þórólfur og Eyvindur lambi .       Haraldur son Hálfdanar svarta hafði tekið arf eftir föður sinn .   Hann hafði þess heit strengt að láta eigi skera hár sitt né kemba fyrr en hann væri einvaldskonungur yfir Noregi .   Hann var kallaður Haraldur lúfa .   Síðan barðist hann við þá konunga er næstir voru og sigraði þá og eru þar langar frásagnir .   Síðan eignaðist hann Upplönd .   Þaðan fór hann norður í Þrándheim og átti þar margar orustur áður hann yrði einvaldi yfir öllum Þrændalögum .     Síðan ætlaðist hann að fara norður í Naumudal á hendur þeim bræðrum , Herlaugi og Hrollaugi , er þá voru konungar yfir Naumudal .   En er þeir bræður spurðu til ferðar hans þá gekk Herlaugur í haug þann með tólfta mann er áður höfðu þeir gera látið þrjá vetur .   Var síðan haugurinn aftur lokinn .   En Hrollaugur konungur veltist úr konungdómi og tók upp jarls rétt og fór síðan á vald Haralds konungs og gaf upp ríki sitt .   Svo eignaðist Haraldur konungur Naumdælafylki og Hálogaland .   Setti hann þar menn yfir ríki sitt .     Síðan bjóst Haraldur konungur úr Þrándheimi með skipaliði og fór suður á Mæri , átti þar orustu við Húnþjóf konung og hafði sigur .   Féll þar Húnþjófur .   Þá eignaðist Haraldur konungur Norðmæri og Raumsdal .     En Sölvi klofi son Húnþjófs hafði undan komist og fór hann á Sunnmæri til Arnviðar konungs og bað hann sér fulltings og sagði svo : « Þótt þetta vandræði hafi nú borið oss að hendi þá mun eigi langt til að sama vandræði mun til yðvar koma því að Haraldur ætla eg að skjótt mun hér koma þá er hann hefir alla menn þrælkað og áþjáð sem hann vill á Norðmæri og í Raumsdal .   Munuð þér hinn sama kost fyrir höndum eiga sem vér áttum , að verja fé yðvart og frelsi og kosta þar til allra þeirra manna er yður er liðs að von , og vil eg bjóðast til með mínu liði móti þessum ofsa og ójafnaði .   En að öðrum kosti munuð þér vilja taka upp það ráð sem Naumdælar gerðu , að ganga með sjálfvilja í ánauð og gerast þrælar Haralds .   Það þótti föður mínum sigur að deyja í konungdómi með sæmd heldur en gerast undirmaður annars konungs á gamals aldri .   Hygg eg að þér muni og svo þykja og öðrum þeim er nokkurir eru borði og kappsmenn vilja vera . »     Af slíkum fortölum var konungurinn fastráðinn til þess að safna liði og verja land sitt .   Bundu þeir Sölvi þá samlag sitt og sendu orð Auðbirni konungi er réð fyrir Firðafylki að hann skyldi koma til liðs við þá .   En er sendimenn komu til Auðbjarnar konungs og báru honum þessa orðsending þá réðst hann um við vini sína og réðu honum það allir að safna liði og fara til móts við Mæri sem honum voru orð til send .   Auðbjörn konungur lét skera upp herör og fara herboð um allt ríki sitt .   Hann sendi menn til ríkismanna að boða þeim til sín .     En er sendimenn konungs komu til Kveld-Úlfs og sögðu honum sín erindi og það að konungur vill að Kveld-Úlfur komi til hans með alla húskarla sína , Kveld-Úlfur svarar svo : « Það mun konungi skylt þykja að eg fari með honum ef hann skal verja land sitt og sé herjað í Firðafylki .   En hitt ætla eg mér allóskylt að fara norður á Mæri og berjast þar og verja land þeirra .   Er yður það skjótast að segja , þá er þér hittið konung yðvarn , að Kveld-Úlfur mun heima sitja um þetta herhlaup og hann mun eigi herliði safna og eigi gera sína þá heimanferð að berjast móti Haraldi lúfu því að eg hygg að hann hafi þar byrði nóga hamingju er konungur vor hafi eigi krepping fullan . »     Fóru sendimenn heim til konungs og sögðu honum erindislok sín en Kveld-Úlfur sat heima að búm sínum .       Auðbjörn konungur fór með lið sitt það er honum fylgdi norður á Mæri og hitti þar Arnvið konung og Sölva klofa og höfðu þeir allir saman her mikinn .   Haraldur konungur var þá og norðan kominn með sínu liði og varð fundur þeirra fyrir innan Sólskel .   Var þar orusta mikil og mannfall mikið í hvorratveggju liði .   Þeir féllu úr Haralds liði jarlar tveir , Ásgautur og Ásbjörn , og tveir synir Hákonar Hlaðajarls , Grjótgarður og Herlaugur , og mart annað stórmenni , en af liði Mæra Arnviður konungur og Auðbjörn konungur .   En Sölvi klofi komst undan á flótta og var síðan víkingur mikill og gerði oft skaða mikinn á ríki Haralds konungs og var kallaður Sölvi klofi .   Eftir það lagði Haraldur konungur undir sig Sunnmæri .     Vémundur , bróðir Auðbjarnar konungs , hélt Firðafylki og gerðist þar konungur yfir .   Þetta var síð um haustið og gerðu menn það ráð með Haraldi konungi að hann skyldi eigi fara suður um Stað á haustdegi .   Þá setti Haraldur konungur Rögnvald jarl yfir Mæri hvoratveggju og Raumsdal .   Haraldur konungur sneri þá norður aftur til Þrándheims og hafði um sig mikið fjölmenni .     Það sama haust veittu synir Atla heimför að Ölvi hnúfu og vildu drepa hann .   Þeir höfðu lið svo mikið að Ölvir hafði enga viðstöðu og komst með hlaupi undan .   Fór hann þá norður á Mæri og hitti þar Harald konung og gekk Ölvir til handa honum og fór norður til Þrándheims með konungi um haustið og komst hann í hina mestu kærleika við konung og var með honum lengi síðan og gerðist skáld hans .     Þann vetur fór Rögnvaldur jarl hið innra um Eiðsjó suður í Fjörðu og hafði njósnir af ferðum Vémundar konungs og kom um nótt þar sem heitir Naustdalur og var Vémundur þar á veislu .   Tók þar Rögnvaldur jarl hús á þeim og brenndi konunginn inni með níu tigum manna .   Eftir það kom Berðlu-Kári til Rögnvalds jarls með langskip alskipað og fóru þeir báðir norður á Mæri .   Tók Rögnvaldur skip þau er átt hafði Vémundur konungur og allt það lausafé er hann fékk .   Berðlu-Kári fór þá norður til Þrándheims á fund Haralds konungs og gerðist hans maður .     Um vorið eftir fór Haraldur konungur suður með landi með skipaher og lagði undir sig Fjörðu og Fjalir og skipaði þar til ríkis mönnum sínum .   Hann setti Hróald jarl yfir Firðafylki .     Haraldur konungur var mjög gjörhugall , þá er hann hafði eignast þau fylki er nýkomin voru í vald hans , um lenda menn og ríka bændur og alla þá er honum var grunur á að nokkurrar uppreistar var af von , þá lét hann hvern gera annaðhvort að gerast hans þjónustumenn eða fara af landi á brott , en að þriðja kosti sæta afarkostum eða láta lífið , en sumir voru hamlaðir að höndum eða fótum .   Haraldur konungur eignaðist í hverju fylki óðul öll og allt land , byggt og óbyggt , og jafnvel sjóinn og vötnin og skyldu allir búendur vera hans leiglendingar , svo þeir er á mörkina ortu og saltkarlarnir og allir veiðimenn bæði á sjó og landi , þá voru allir þeir honum lýðskyldir .     En af þessi áþján flýðu margir menn af landi á brott og byggðust þá margar auðnir víða bæði austur í Jamtaland og Helsingjaland og Vesturlönd , Suðureyjar , Dyflinnar skíði , Írland , Normandí á Vallandi , Katanes á Skotlandi , Orkneyjar og Hjaltland , Færeyjar .   Og í þann tíma fannst Ísland .       Haraldur konungur lá með her sinn í Fjörðum .   Hann sendi menn þar um land á fund þeirra manna er eigi höfðu komið til hans , er hann þóttist erindi við eiga .     Konungs sendimenn komu til Kveld-Úlfs og fengu þar góðar viðtökur .   Þeir báru upp erindi sín , sögðu að konungur vildi að Kveld-Úlfur kæmi á fund hans .   « Hann hefir , » sögðu þeir , « spurn af að þú ert göfugur maður og stórættaður .   Muntu eiga kost af honum virðingar mikillar .   Er konungi mikið kapp á því að hafa með sér þá menn að hann spyr að afreksmenn eru að afli og hreysti . »     Kveld-Úlfur svarar , sagði að hann var þá gamall svo að hann var þá ekki til fær að vera úti á herskipum « mun eg nú heima sitja og láta af að þjóna konungum . »     Þá mælti sendimaður : « Láttu þá fara son þinn til konungs .   Hann er maður mikill og garplegur .   Mun konungur gera þig lendan mann ef þú vilt þjóna honum . »     « Ekki vil eg , » sagði Grímur , « gerast lendur maður meðan faðir minn lifir því að hann skal vera yfirmaður minn meðan hann lifir . »     Sendimenn fóru í brott .   En er þeir komu til konungs sögðu þeir honum allt það er Kveld-Úlfur hafði rætt fyrir þeim .   Konungur varð við styggur og mælti um nokkurum orðum , sagði að þeir mundu vera menn stórlátir eða hvað þeir mundu fyrir ætlast .     Ölvir hnúfa var þá nær staddur og bað konung vera eigi reiðan « eg mun fara á fund Kveld-Úlfs og mun hann vilja fara á fund yðvarn þegar er hann veit að yður þykir máli skipta . »     Síðan fór Ölvir á fund Kveld-Úlfs og sagði honum að konungur var reiður og eigi mundi duga nema annar hvor þeirra feðga færi til konungs , og sagði að þeir mundu fá virðing mikla af konungi ef þeir vildu hann þýðast , sagði frá mikið , sem satt var , að konungur var góður mönnum sínum bæði til fjár og metnaðar .     Kveld-Úlfur sagði að það var hans hugboð « að vér feðgar munum ekki bera gæfu til þessa konungs og mun eg ekki fara á fund hans .   En ef Þórólfur kemur heim í sumar þá mun hann auðbeðinn þessar farar og svo að gerast konungs maður .   Segðu svo konungi að eg mun vera vinur hans og alla menn , þá er að mínum orðum láta , halda til vináttu við hann .   Eg mun og halda hinu sama um stjórn og umboð af hans hendi sem áður hafði eg af fyrra konungi , ef konungur vill að svo sé , og enn síðar sjá hversu semst með oss konungi . »     Síðan fór Ölvir aftur til konungs og sagði honum að Kveld-Úlfur mundi senda honum son sinn og sagði að sá var betur til fallinn er þá var eigi heima .   Lét konungur þá vera kyrrt .   Fór hann þá um sumarið inn í Sogn en er haustaði bjóst hann að fara norður til Þrándheims .       Þórólfur Kveld-Úlfsson og Eyvindur lambi komu um haustið heim úr víking .   Fór Þórólfur til föður síns .     Taka þeir feðgar þá tal sín í milli .   Spyr Þórólfur eftir hvað verið hefir í erindum þeirra manna er Haraldur sendi þangað .   Kveld-Úlfur sagði að konungur hafði til þess orð sent að Kveld-Úlfur skyldi gerast maður hans eða sonur hans annar hvor .     « Hvernig svaraðir þú ? »   kvað Þórólfur .     « Eg sagði svo sem mér var í hug , að eg mundi aldrei ganga á hönd Haraldi konungi og svo munduð þið gera báðir ef eg skyldi ráða .   Ætla eg að þær lyktir muni á verða að vér munum aldurtila hljóta af þeim konungi . »     « Þá verður allmjög á annan veg , » sagði Þórólfur , « en mér segir hugur um , því að eg ætla mig skulu af honum hljóta hinn mesta frama og til þess er eg fastráðinn að fara á fund konungs og gerast hans maður og það hefi eg sannspurt að hirð hans er skipuð afreksmönnum einum .   Þykir mér það allfýsilegt að koma í þeirra sveit ef þeir vilja við mér taka .   Eru þeir menn haldnir miklu betur en allir aðrir í þessu landi .   Er mér svo frá sagt konungi að hann sé hinn mildasti af fégjöfum við menn sína og eigi síður þess ör að gefa þeim framgang og veita ríki þeim er honum þykja til þess fallnir .   En mér spyrst á þann veg til um alla þá er bakverpast vilja við honum og þýðast eigi hann með vináttu sem allir verði ekki að manna , stökkva sumir af landi á brott en sumir gerast leigumenn .   Þykir mér það undarlegt faðir um svo vitran mann sem þú ert og metnaðargjarnan , er þú vildir eigi með þökkum taka vegsemd þá er konungur bauð þér .   En ef þú þykist vera forspár um það að vér munum hljóta af konungi þessum ófarnað og hann muni vilja vera vor óvinur , hví fórstu eigi þá til orustu í móti honum með konungi þeim er þú ert áður handgenginn ?   Nú þykir mér það ósæmilegast að vera hvorki vinur hans né óvinur . »     « Eftir gekk það , » kvað Kveld-Úlfur , « er mér bauð hugur um að þeir mundu engir sigurför fara er börðust við Harald lúfu norður á Mæri .   En slíkt sama mun það vera satt að Haraldur mun verða að miklum skaða mínum frændum .   En þú Þórólfur munt ráða vilja athöfnum þínum .   Ekki óttast eg það , þóttú komir í sveit með hirðmönnum Haralds , að eigi þykir þú hlutgengur eða jafn hinum fremstum í öllum mannraunum .   Varast þú það að eigi ætlir þú hóf fyrir þér eða keppist við þér meiri menn en eigi muntu fyrir vægja að heldur . »     En er Þórólfur bjóst á brott þá leiddi Kveld-Úlfur hann ofan til skips , hvarf til hans og bað hann vel fara og bað þá heila hittast .       Björgólfur hét maður á Hálogalandi .   Hann bjó í Torgum .   Hann var lendur maður , ríkur og auðigur , en hálfbergrisi að afli og vexti og kynferð .   Hann átti son er hét Brynjólfur .   Hann var líkur föður sínum .   Björgólfur var þá gamall og önduð kona hans og hafði hann selt í hendur öll ráð syni sínum og leitað honum kvonfangs .   Brynjólfur átti Helgu , dóttur Ketils hængs úr Hrafnistu .   Bárður er nefndur sonur þeirra .   Hann var snemma mikill og fríður sýnum og varð hinn mesti atgervismaður .     Það var eitt haust að þar var gildi fjölmennt og voru þeir Björgólfur feðgar í gildinu göfgastir menn .   Þar var hlutaður tvímenningur á öftnum sem siðvenja var til .   En þar að gildinu var sá maður er Högni hét .   Hann átti bú í Leku .   Hann var maður stórauðigur , allra manna fríðastur sýnum , vitur maður og ættsmár og hafði hafist af sjálfum sér .   Hann átti dóttur allfríða er nefnd er Hildiríður .   Hún hlaut að sitja hjá Björgólfi .   Töluðu þau mart um kveldið , leist honum mærin fögur .   Litlu síðar var slitið gildinu .     Það sama haust gerði Björgólfur gamli heimanför sína og hafði skútu er hann átti og á þrjátíu menn .   Hann kom fram í Leku og gengu þeir heim til húss tuttugu en tíu gættu skips .   En er þeir komu á bæinn þá gekk Högni á mót honum og fagnaði vel , bauð honum þar að vera með sínu föruneyti en hann þekktist það og gengu þeir inn í stofu .   En er þeir höfðu afklæðst og tekið upp yfirhafnir þá lét Högni bera inn skaptker og mungát .   Hildiríður bóndadóttir bar öl gestum .     Björgólfur kallar til sín Högna bónda og segir honum að « erindi er það hingað að eg vil að dóttir þín fari heim með mér og mun eg nú gera til hennar lausabrullaup . »     En Högni sá engan annan sinn kost en láta allt svo vera sem Björgólfur vildi .   Björgólfur keypti hana með eyri gulls og gengu þau í eina rekkju bæði .   Fór Hildiríður heim með Björgólfi í Torgar .   Brynjólfur lét illa yfir þessi ráðagerð .     Þau Björgólfur og Hildiríður áttu tvo sonu .   Hét annar Hárekur en annar Hrærekur .     Síðan andast Björgólfur .   En þegar hann var út hafinn þá lét Brynjólfur Hildiríði á brott fara með sonu sína .   Fór hún þá í Leku til föður síns og fæddust þar upp synir Hildiríðar .   Þeir voru menn fríðir sýnum , litlir vexti , vel viti bornir , líkir móðurfrændum sínum .   Þeir voru kallaðir Hildiríðarsynir .   Lítils virti Brynjólfur þá og lét þá ekki hafa af föðurarfi þeirra .   Hildiríður var erfingi Högna og tók hún og synir hennar arf eftir hann og bjuggu þá í Leku og höfðu auð fjár .   Þeir voru mjög jafnaldrar , Bárður Brynjólfsson og Hildiríðarsynir .   Þeir feðgar , Brynjólfur og Björgólfur , höfðu lengi haft finnferð og finnskatt .     Norður á Hálogalandi heitir fjörður Vefsnir .   Þar liggur ey í firðinum og heitir Álöst , mikil ey og góð .   Í henni heitir bær á Sandnesi .   Þar bjó maður er Sigurður hét .   Hann var auðgastur norður þar .   Hann var lendur maður og spakur að viti .   Sigríður hét dóttir hans og þótti kostur bestur á Hálogalandi .   Hún var einbirni hans og átti arf að taka eftir Sigurð föður sinn .     Bárður Brynjólfsson gerði heimanferð sína , hafði skútu og á þrjá tigu manna .   Hann fór norður í Álöst og kom á Sandnes til Sigurðar .   Bárður hefir uppi orð sín og bað Sigríðar .   Því máli var vel svarað og líklega og kom svo að Bárði var heitið meyjunni .   Ráð þau skyldu takast að öðru sumri .   Skyldi þá Bárður sækja norður þangað ráðið .       Haraldur konungur hafði það sumar sent orð ríkismönnum þeim er voru á Hálogalandi og stefndi til sín þeim er áður höfðu eigi verið á fund hans .   Var Brynjólfur ráðinn til þeirrar ferðar og með honum Bárður son hans .   Fóru þeir um haustið suður til Þrándheims og hittu þar konung .   Tók hann við þeim allfeginsamlega .   Gerðist þá Brynjólfur lendur maður konungs .   Fékk konungur honum veislur miklar , aðrar en áður hafði hann haft .   Hann fékk honum og finnferð , konungssýslu á fjalli og finnkaup .   Síðan fór Brynjólfur á brott og heim til búa sinna en Bárður var eftir og gerðist konungs hirðmaður .     Af öllum hirðmönnum virti konungur mest skáld sín .   Þeir skipuðu annað öndvegi .   Þeirra sat innast Auðunn illskælda .   Hann var elstur þeirra og hann hafði verið skáld Hálfdanar svarta , föður Haralds konungs .   Þar næst sat Þorbjörn hornklofi en þar næst sat Ölvir hnúfa en honum hið næsta var skipað Bárði .   Hann var þar kallaður Bárður hvíti eða Bárður sterki .   Hann virðist þar vel hverjum manni .   Með þeim Ölvi hnúfu var félagsskapur mikill .     Það sama haust komu til Haralds konungs þeir Þórólfur Kveld-Úlfsson og Eyvindur lambi , son Berðlu-Kára .   Fengu þeir þar góðar viðtökur .   Þeir höfðu þangað snekkju , tvítugsessu vel skipaða er þeir höfðu áður haft í víking .   Þeim var skipað í gestaskála með sveit sína .     Þá er þeir höfðu þar dvalist til þess er þeim þótti tími til að ganga á fund konungs , gekk þar með þeim Berðlu-Kári og Ölvir hnúfa .   Þeir kveðja konung .     Þá segir Ölvir hnúfa að þar er kominn son Kveld-Úlfs « sem eg sagði yður í sumar að Kveld-Úlfur mundi senda til yðvar .   Munu yður heit hans öll föst .   Megið þér nú sjá sannar jartegnir að hann vill vera vin yðvar fullkominn , er hann hefir sent son sinn hingað til þjónustu við yður , svo skörulegan mann sem þér megið nú sjá .   Er sú bæn Kveld-Úlfs og allra vor að þú takir við Þórólfi vegsamlega og gerir hann mikinn mann með yður . »     Konungur svarar vel máli hans og kveðst svo gera skyldu « ef mér reynist Þórólfur jafnvel mannaður sem hann er sýnum fulldrengilegur . »     Síðan gerðist Þórólfur handgenginn konungi og gekk þar í hirðlög en Berðlu-Kári og Eyvindur lambi son hans fóru suður með skip það er Þórólfur hafði norður haft .   Fór þá Kári heim til búa sinna og þeir Eyvindur báðir .   Þórólfur var með konungi og vísaði konungur honum til sætis milli þeirra Ölvis hnúfu og Bárðar og gerðist með þeim öllum hinn mesti félagsskapur .     Það var mál manna um Þórólf og Bárð að þeir væru jafnir að fríðleik og á vöxt og afl og alla atgervi .   Nú er Þórólfur þar í allmiklum kærleikum af konungi og báðir þeir Bárður .     En er veturinn leið af og sumar kom þá bað Bárður sér orlofs konung að fara að vitja ráðs þess er honum hafði heitið verið hið fyrra sumar .   En er konungur vissi að Bárður átti skylt erindi þá lofaði hann honum heimferð .   En er hann fékk orlof þá bað hann Þórólf fara með sér norður þangað , sagði hann sem satt var að hann mundi þar mega hitta marga frændur sína göfga þá er hann mundi eigi fyrr séð hafa eða við kannast .   Þórólfi þótti það fýsilegt og fá þeir til þess orlof af konungi , búast síðan , höfðu skip gott og föruneyti , fóru þá leið sína er þeir voru búnir .   En er þeir koma í Torgar þá senda þeir Sigurði menn og láta segja honum að Bárður mun þá vitja ráða þeirra er þeir höfðu bundið með sér hið fyrra sumar .   Sigurður segir að hann vill það allt halda sem þeir höfðu mælt .   Gera þá ákveðið um brullaupsstefnu og skulu þeir Bárður sækja norður þangað á Sandnes .     En er að þeirri stefnu kom þá fara þeir Brynjólfur og Bárður og höfðu með sér mart stórmenni , frændur sína og tengdamenn .   Var það sem Bárður hafði sagt að Þórólfur hitti þar marga frændur sína þá er hann hafði ekki áður við kannast .   Þeir fóru til þess er þeir komu á Sandnes og var þar hin prúðlegasta veisla .   En er lokið var veislunni fór Bárður heim með konu sína og dvaldist heima um sumarið og þeir Þórólfur báðir .   En um haustið koma þeir suður til konungs og voru með honum vetur annan .     Á þeim vetri andaðist Brynjólfur .   En er það spyr Bárður að honum hafði þar arfur tæmst þá bað hann sér heimfararleyfis en konungur veitti honum það .   Og áður þeir skildust gerðist Bárður lendur maður sem faðir hans hafði verið og hafði af konungi veislur allar þvílíkar sem Brynjólfur hafði haft .   Bárður fór heim til búa sinna og gerðist brátt höfðingi mikill .   En Hildiríðarsynir fengu ekki af arfinum þá heldur en fyrr .   Bárður átti son við konu sinni og hét sá Grímur .   Þórólfur var með konungi og hafði þar virðingar miklar .       Haraldur konungur bauð út leiðangri miklum og dró saman skipaher , stefndi til sín liði víða um lönd .   Hann fór úr Þrándheimi og stefndi suður í land .   Hann hafði það spurt að her mikill var saman dreginn um Agðir og Rogaland og Hörðaland og víða til safnað , bæði ofan af landi og austan úr Vík , og var þar mart stórmenni saman komið og ætlar að verja land fyrir Haraldi konungi .     Haraldur konungur hélt norðan liði sínu .   Hann hafði sjálfur skip mikið og skipað hirð sinni .   Þar var í stafni Þórólfur Kveld-Úlfsson og Bárður hvíti og synir Berðlu-Kára , Ölvir hnúfa og Eyvindur lambi , en berserkir konungs tólf voru í söxum .   Fundur þeirra var suður á Rogalandi í Hafursfirði .   Var þar hin mesta orusta er Haraldur konungur hafði átta og mikið mannfall í hvorratveggju liði .   Lagði konungur framarlega skip sitt og var þar ströngust orustan .   En svo lauk að Haraldur konungur fékk sigur en þar féll Þórir haklangur , konungur af Ögðum , en Kjötvi hinn auðgi flýði og allt lið hans það er upp stóð , nema það er til handa gekk .   Eftir orustuna , þá er kannað var lið Haralds konungs , var mart fallið og margir voru mjög sárir .   Þórólfur var sár mjög en Bárður meir og engi var ósár á konungsskipinu fyrir framan siglu nema þeir er eigi bitu járn en það voru berserkir .   Þá lét konungur binda sár manna sinna og þakkaði mönnum framgöngu sína og veitti gjafir og lagði þar mest lof til er honum þótti maklegt og hét þeim að auka virðing þeirra , nefndi til þess skipstjórnarmenn og þar næst stafnbúa sína og aðra frambyggja .   Þá orustu átti Haraldur konungur síðast innan lands og eftir það fékk hann enga viðstöðu og eignaðist hann síðan land allt .   Konungur lét græða menn sína þá er lífs var auðið en veita umbúnað dauðum mönnum , þann sem þá var siðvenja til .     Þórólfur og Bárður lágu í sárum .   Tóku sár Þórólfs að gróa en Bárðar sár gerðust banvæn .   Þá lét hann kalla konung til sín og sagði honum svo : « Ef svo verður að eg deyi úr þessum sárum þá vil eg þess biðja yður að þér látið mig ráða fyrir arfi mínum . »     En er konungur hafði því játað þá sagði hann : « Arf minn allan vil eg að taki Þórólfur félagi minn og frændi , lönd og lausa aura .   Honum vil eg og gefa konu mína og son minn til uppfæðslu því að eg trúi honum til þess best allra manna . »     Hann festir þetta mál sem lög voru til að leyfi konungs .   Síðan andast Bárður og var honum veittur umbúnaður og var hann harmdauði mjög .   Þórólfur varð heill sára sinna og fylgdi konungi um sumarið og hafði fengið allmikinn orðstír .     Konungur fór um haustið norður til Þrándheims .   Þá biður Þórólfur orlofs að fara norður á Hálogaland að vitja gjafar þeirrar er hann hafði þegið um sumarið að Bárði frænda sínum .   Konungur lofar það og gerir með orðsending og jartegnir að Þórólfur skal það allt fá er Bárður gaf honum , lætur það að sú gjöf var ger með ráði konungs og hann vill svo vera láta .   Gerir konungur þá Þórólf lendan mann og veitir honum þá allar veislur þær sem áður hafði Bárður haft , fær honum finnferðina með þvílíkum skildaga sem áður hafði haft Bárður .   Konungur gaf Þórólfi langskip gott með reiða öllum og lét búa ferð hans þaðan sem best .   Síðan fór Þórólfur þaðan ferð sína og skildust þeir konungur með hinum mesta kærleik .     En er Þórólfur kom norður í Torgar þá var honum þar vel fagnað .   Sagði hann þá fráfall Bárðar og það með að Bárður hafði gefið honum eftir sig lönd og lausa aura og kvonfang það er hann hafði áður átt , ber fram síðan orð konungs og jartegnir .     En er Sigríður heyrði þessi tíðindi þá þótti henni skaði mikill eftir mann sinn .   En Þórólfur var henni áður mjög kunnigur og vissi hún að hann var hinn mesti merkismaður og það gjaforð var allgott .   Og með því að það var konungs boð þá sá hún það að ráði og með henni vinir hennar að heitast Þórólfi ef það væri föður hennar eigi í móti skapi .   Síðan tók Þórólfur þar við forráðum öllum og svo við konungssýslu .     Þórólfur gerði heimanför sína og hafði langskip og á nær sex tigu manna og fór síðan er hann var búinn norður með landi .   Og einn dag að kveldi kom hann í Álöst á Sandnes .   Lögðu skip sitt til hafnar .   En er þeir höfðu tjaldað og um búist fór Þórólfur upp til bæjar með tuttugu menn .   Sigurður fagnaði honum vel og bauð honum þar að vera því að þar voru áður kunnleikar miklir með þeim síðan er mægð hafði tekist með þeim Sigurði og Bárði .   Síðan gengu þeir Þórólfur inn í stofu og tóku þar gisting .     Sigurður settist á tal við Þórólf og spurði að tíðindum .   Þórólfur sagði frá orustu þeirri er verið hafði um sumarið suður á landi og fall margra manna þeirra er Sigurður vissi deili á .   Þórólfur sagði að Bárður mágur hans hafði andast úr sárum þeim er hann fékk í orustu .   Þótti það báðum þeim hinn mesti mannskaði .   Þá segir Þórólfur Sigurði hvað verið hafði í einkamálum með þeim Bárði áður hann andaðist og svo bar hann fram orðsendingar konungs að hann vildi það allt haldast láta og sýndi þar með jartegnir .   Síðan hóf Þórólfur upp bónorð sitt við Sigurð og bað Sigríðar dóttur hans .   Sigurður tók því máli vel , sagði að margir hlutir héldu til þess , sá fyrstur að konungur vill svo vera láta , svo það að Bárður hafði þess beðið og það með að Þórólfur var honum kunnigur og honum þótti dóttir sín vel gift .   Var það mál auðsótt við Sigurð .   Fóru þá fram festar og ákveðin brullaupsstefna í Torgum um haustið .     Fór þá Þórólfur heim til bús síns og hans förunautar og bjó þar til veislu mikillar og bauð þangað fjölmenni miklu .   Var þar mart frænda Þórólfs göfugra .   Sigurður bjóst og norðan og hafði langskip mikið og mannval gott .   Var að þeirri veislu hið mesta fjölmenni .     Brátt fannst það að Þórólfur var ör maður og stórmenni mikið .   Hafði hann um sig sveit mikla en brátt gerðist kostnaðarmikið og þurfti föng mikil .   Þá var ár gott og auðvelt að afla þess er þurfti .     Á þeim vetri andaðist Sigurður á Sandnesi og tók Þórólfur arf allan eftir hann .   Var það allmikið fé .     Þeir synir Hildiríðar fóru á fund Þórólfs og hófu upp tilkall það er þeir þóttust þar eiga um fé það er átt hafði Björgólfur faðir þeirra .     Þórólfur svarar svo : « Það var mér kunnigt of Brynjólf og enn kunnara um Bárð að þeir voru manndómsmenn svo miklir að þeir mundu hafa miðlað ykkur það af arfi Björgólfs sem þeir vissu að réttindi væru til .   Var eg nær því að þið hófuð þetta sama ákall við Bárð og heyrðist mér svo sem honum þætti þar engi sannindi til því að hann kallaði ykkur frillusonu . »     Hárekur sagði að þeir mundu vitni til fá að móðir þeirra var mundi keypt « en satt var það að við leituðum ekki fyrst þessa mála við Brynjólf bróður okkarn , var þar og með skyldum að skipta .   En af Bárði væntum við okkur sæmdar í alla staði , urðu og eigi löng vor viðskipti .   En nú er arfur þessi kominn undir óskylda menn okkur og megum við nú eigi með öllu þegja yfir missu okkarri .   En vera kann að enn sé sem fyrr sá ríkismunur að við fáum eigi rétt af þessu máli fyrir þér ef þú vilt engi vitni heyra , þau er við höfum fram að flytja , að við séum menn aðalbornir . »     Þórólfur svarar þá stygglega : « Því síður ætla eg ykkur arfborna að mér er sagt móðir ykkur væri með valdi tekin og hernumin heim höfð » .     Eftir það skildu þeir þessa ræðu .       Þórólfur gerði um veturinn ferð sína á fjall upp og hafði með sér lið mikið , eigi minna en níu tigu manna en áður hafði vandi á verið að sýslumenn höfðu haft þrjá tigu manna en stundum færra .   Hann hafði með sér kaupskap mikinn .   Hann gerði brátt stefnulag við Finna og tók af þeim skatt og átti við þá kaupstefnu .   Fór með þeim allt í makindum og í vinskap en sumt með hræðslugæði .     Þórólfur fór víða um mörkina .   En er hann sótti austur á fjallið spurði hann að Kylfingar voru austan komnir og fóru þar að finnkaupum en sums staðar með ránum .   Þórólfur setti til Finna að njósna um ferð Kylfinga , en hann fór eftir að leita þeirra og hitti í einu bóli þrjá tigu manna og drap alla svo að engi komst undan en síðan hitti hann saman fimmtán eða tuttugu .   Alls drápu þeir nær hundrað manna og tóku þar ógrynni fjár og komu aftur um vorið við svo búið .   Fór Þórólfur þá til bús síns á Sandnes og sat þar lengi .   Um vorið lét hann gera langskip mikið og á drekahöfuð , lét það búa sem best , hafði það norðan með sér .     Þórólfur sópast mjög um föng þau er þá voru á Hálogalandi , hafði menn sína í síldveri og svo í skreiðfiski .   Selver voru og nóg og eggver .   Lét hann það allt að sér flytja .   Hann hafði aldregi færra frelsingja heima en hundrað .   Hann var ör maður og gjöfull og vingaðist mjög við stórmenni , alla þá menn er honum voru í nánd .   Hann gerðist ríkur maður og lagði mikinn hug á um skipabúnað sinn og vopna .       Haraldur konungur fór það sumar á Hálogaland og voru gervar veislur í móti honum , bæði þar er hans bú voru og svo gerðu lendir menn og ríkir bændur .     Þórólfur bjó veislu í móti konungi og lagði á kostnað mikinn .   Var það ákveðið nær konungur skyldi þar koma .   Þórólfur bauð þangað fjölda manns og hafði þar allt hið besta mannval það er kostur var .   Konungur hafði nær þrjú hundruð manna er hann kom til veislunnar , en Þórólfur hafði fyrir fimm hundruð manna .   Þórólfur hafði látið búa kornhlöðu mikla er þar var , og látið leggja bekki í og lét þar drekka því að þar var engi stofa svo mikil er það fjölmenni mætti allt inni vera .   Þar voru og festir skildir umhverfis í húsinu .     Konungur settist í hásæti .   En er alskipað var hið efra og hið fremra þá sást konungur um og roðnaði og mælti ekki og þóttust menn finna að hann var reiður .   Veisla var hin prúðlegasta og öll föng hin bestu .   Konungur var heldur ókátur og var þar þrjár nætur sem ætlað var .     Þann dag er konungur skyldi brott fara , gekk Þórólfur til hans og bað að þeir skyldu fara ofan til strandar .   Konungur gerði svo .   Þar flaut fyrir landi dreki sá er Þórólfur hafði gera látið , með tjöldum og öllum reiða .   Þórólfur gaf konungi skipið og bað að konungur skyldi svo virða sem honum hafði til gengið að hann hafði fyrir því haft fjölmenni svo mikið að það væri konungi vegsemd en ekki fyrir kapps sakir við hann .   Konungur tók þá vel orðum Þórólfs og gerði sig þá blíðan og kátan .   Lögðu þá og margir góð orð til , sögðu sem satt var , að veislan var hin vegsamlegasta og útleiðslan hin skörulegasta og konungi var styrkur mikill að slíkum mönnum , skildust þá með kærleik miklum .     Fór konungur norður á Hálogaland sem hann hafði ætlað og sneri aftur suður er á leið sumarið , fór þá enn að veislum þar sem fyrir honum var búið .       Hildiríðarsynir fóru á fund konungs og buðu honum heim til þriggja nátta veislu .   Konungur þekktist boð þeirra og kvað á nær hann mundi þar koma .   En er að þeirri stefnu kom þá kom konungur þar með lið sitt og var þar ekki fjölmenni fyrir en veisla fór fram hið besta .   Var konungur allkátur .   Hárekur kom sér í ræðu við konung og kom þar ræðu hans að hann spyr um ferðir konungs , þær er þá höfðu verið um sumarið .   Konungur sagði slíkt er hann spurði , kvað alla menn hafa sér vel fagnað og mjög hvern eftir föngum sínum .     « Mikill munur , » sagði Hárekur , « mun þess hafa verið að í Torgum mundi veisla fjölmennust . »     Konungur sagði að svo var .     Hárekur segir : « Það var vís von því að til þeirrar veislu var mest aflað og báruð þér konungur þar stórlegar gæfur til er svo snerist að þér komuð í engan lífsháska .   Fór það sem líklegt var að þú varst vitrastur og hamingjumestur , því að þú grunaðir þegar að eigi mundi allt af heilu vera er þú sást fjölmenni það hið mikla er þar var saman dregið .   En mér var sagt að þú létir allt lið þitt jafnan með alvæpni vera eða hafðir varðhöld örugg bæði nótt og dag . »     Konungur sá til hans og mælti : « Hví mælir þú slíkt Hárekur , eða hvað kanntu þar af að segja ? »     Hann segir : « Hvort skal eg mæla í orlofi konungur það er mér líkar ? »     « Mæltu , » segir konungur .     « Það ætla eg , » segir Hárekur , « ef þú konungur heyrðir hvers manns orð er menn mæla heima eftir hugþokka sínum , hver ákúrun það þykir er þér veitið öllu mannfólki , að þér þætti ekki vel vera .   En yður er það sannast að segja konungur að alþýðuna skortir ekki annað til mótgangs við yður en dirfð og forstjóra .   En það er ekki undarlegt , » sagði hann , « um slíka menn sem Þórólfur er að hann þykist umfram hvern mann .   Hann skortir eigi afl , eigi fríðleik .   Hann hefir og hirð um sig sem konungar .   Hann hefir morð fjár þótt hann hefði það eina er hann ætti sjálfur en hitt er meira að hann lætur sér jafnheimilt annarra fé sem sitt .   Þér hafið og veitt honum stórar veislur og var nú búið við að hann mundi það eigi vel launa , því að það er yður sannast frá að segja , þá er spurðist að þér fóruð norður á Hálogaland með eigi meira liði en þér höfðuð , þremur hundruðum manna , þá var það hér ráð manna að hér skyldi her saman koma og taka þig af lífi konungur og allt lið þitt og var Þórólfur höfðingi þeirrar ráðagerðar því að honum var það til boðið að hann skyldi konungur vera yfir Háleygjafylki og Naumdælafylki .   Fór hann síðan út og inn með hverjum firði og um allar eyjar og dró saman hvern mann er hann fékk og hvert vopn , og fór það þá ekki leynt að þeim her skyldi stefna í móti Haraldi konungi til orustu .   En hitt er satt konungur , þótt þér hefðuð lið nokkuru minna þá er þér fundust , að búandkörlum skaut skelk í bringu þegar þeir sáu sigling yðra .   Var þá hitt ráð tekið að ganga á móti yður með blíðu og bjóða til veislu .   En þá var ætlað , ef þér yrðuð drukknir og lægjuð sofandi , að veita yður atgöngu með eldi og vopnum og það til jartegna , ef eg hefi rétt spurt , að yður var fylgt í kornhlöðu eina því að Þórólfur vildi eigi brenna upp stofu sína , nýja og vandaða mjög .   Það var enn til jartegna að hvert hús var fullt af vopnum og herklæðum .   En þá er þeir fengu engum vélræðum við yður komið tóku þeir það ráð sem helst var til , drápu öllu á dreif um þessa fyrirætlan .   Ætla eg það alla kunna að dylja þessa ráða því að fáir hygg eg að sig viti saklausa ef hið sanna kemur upp .   Nú er það mitt ráð konungur að þú takir Þórólf til þín og látir hann vera í hirð þinni , bera merki þitt og vera í stafni á skipi þínu .   Til þess er hann fallinn allra manna best .   En ef þú vilt að hann sé lendur maður þá fá honum veislur suður í Fjörðum , þar er ætterni hans allt .   Megið þér þá sjá yfir að hann gerist eigi of stór .   En fá hér sýslu á Hálogalandi í hönd þeim mönnum er hófsmenn séu og yður munu með trúleik þjóna og hér eiga kyn og þeirra frændur hafa hér áður haft þvílíkt starf .   Skulum við bræður vera búnir og boðnir til slíks sem þér viljið okkur til nýta .   Hafði faðir okkar hér lengi konungssýslu .   Varð honum það vel í höndum .   Er yður konungur vandsettir hér menn yfir til forráða því að þér munuð hér sjaldan koma sjálfir .   Hér er lítið landsmegin til þess að þér farið með her yðvarn og munuð það eigi oftar gera að fara hingað með fá liði því að hér er ótryggt lið mart . »     Konungur reiddist mjög við ræður þessar og mælti þó stillilega sem hann var vanur jafnan þá er hann frétti þau tíðindi er mikils voru verð .   Hann spurði þá hvort Þórólfur væri heima í Torgum .     Hárekur sagði að þess var engi von « er Þórólfur svo viti borinn að hann mundi kunna sér að vera eigi fyrir liði yðru konungur , því að honum mundi þess von að eigi skyldu allir svo haldinorðir að þú konungur mundir eigi var verða við þessi tíðindi .   Fór hann norður í Álöst þegar er hann spurði að þér voruð norðan á leið . »     Konungur ræddi fátt um þessi tíðindi fyrir mönnum en fannst það á að hann mundi trúnað á festa þess orðræðu er honum var sagt .   Fór konungur síðan ferðar sinnar .   Leiddu Hildiríðarsynir hann virðulega á brott með gjöfum en hann hét þeim vináttu sinni .   Þeir bræður gáfu sér erindi inn í Naumudal og fóru svo í svig við konung að þeir hittu hann að öðru hverju .   Tók hann jafnan vel máli þeirra .       Þorgils gjallandi hét maður .   Hann var heimamaður Þórólfs og hafði af honum mesta virðing húskarla hans .   Hann hafði fylgt Þórólfi þá er hann var í víking , var þá stafnbúi hans og merkismaður .   Þorgils hafði verið í Hafursfirði í liði Haralds konungs og stýrði þá skipi því er Þórólfur átti og hann hafði haft í víking .   Þorgils var rammur að afli og hinn mesti hreystimaður .   Konungur hafði veitt honum vingjafir eftir orustu og heitið vináttu sinni .   Þorgils var forstjóri fyrir búi í Torgum þá er Þórólfur var eigi heima .   Hafði Þorgils þá þar ráð .     En er Þórólfur hafði heiman farið þá hafði hann til greitt finnskatt þann allan er hann hafði haft af fjalli og konungur átti og fékk í hendur Þorgísli og bað hann færa konungi ef hann kæmi eigi heim áður um það er konungur færi norðan og suður um .   Þorgils bjó byrðing mikinn og góðan er Þórólfur átti , og bar þar á skattinn og hafði nær tuttugu mönnum , sigldi suður eftir konungi og fann hann inn í Naumudal .     En er Þorgils kom á fund konungs þá bar hann konungi kveðju Þórólfs og sagði að hann fór þar með finnskatt þann er Þórólfur sendi honum .     Konungur sá til hans og svarar engu og sáu menn að hann var reiður .     Gekk þá Þorgils á brott og ætlaði að fá betra dagráð að tala við konung .   Hann kom á fund Ölvis hnúfu og sagði honum allt sem farið hafði og spurði ef hann vissi nokkuð til hverju gegndi .     « Eigi veit eg það , » sagði hann , « hitt hefi eg fundið að konungur þagnar hvert sinn er Þórólfs er getið síðan er vér vorum í Leku og grunar mig af því að hann muni rægður vera .   Það veit eg um Hildiríðarsonu að þeir eru löngum á einmælum við konung en það er auðfundið á orðum þeirra að þeir eru óvinir Þórólfs .   En eg mun þessa brátt vís verða af konungi . »     Síðan fór Ölvir til fundar við konung og mælti : « Þorgils gjallandi er hér kominn vinur yðvar með skatt þann er kominn er af Finnmörk og þér eigið og er skatturinn miklu meiri en fyrr hefur verið og miklu betri vara .   Er honum títt um ferð sína .   Ger svo vel konungur , gakk til og sjá því að engi mun séð hafa jafngóða grávöru . »     Konungur svarar engu og gekk þó þar er skipið lá .   Þorgils braut þegar upp vöruna og sýndi konungi .   En er konungur sá að það var satt að skatturinn var miklu meiri og betri en fyrr hafði verið þá hóf honum heldur upp brún og mátti Þorgils þá tala við hann .   Hann færði konungi bjórskinn nokkur er Þórólfur sendi honum og enn fleiri dýrgripi er hann hafði fengið á fjalli .   Konungur gladdist þá og spyr hvað til tíðinda hefði orðið um ferðir þeirra Þórólfs .   Þorgils sagði það allt greinilega .     Þá mælti konungur : « Skaði mikill er það er Þórólfur skal eigi vera tryggur mér eða vilja vera banamaður minn . »     Þá svöruðu margir er hjá voru og allir á eina lund , sögðu að vera mundi róg illra manna ef konungi væri slíkt sagt , en Þórólfur mundi ósannur að vera .   Kom þá svo að konungur kveðst því mundu heldur af trúa .   Var konungur þá léttur í öllum ræðum við Þorgils og skildust sáttir .     En er Þorgils hitti Þórólf sagði hann honum allt sem farið hafði .       Þórólfur fór þann vetur enn á mörkina og hafði með sér nær hundraði manna .   Fór hann enn sem hinn fyrra vetur , átti kaupstefnu við Finna og fór víða um mörkina .     En er hann sótti langt austur og þar spurðist til ferðar hans þá komu Kvenir til hans og sögðu að þeir voru sendir til hans og það hafði gert Faravið konungur af Kvenlandi , sögðu að Kirjálar herjuðu á land hans en hann sendi til þess orð að Þórólfur skyldi fara þangað og veita honum lið .   Fylgdi það orðsending að Þórólfur skyldi hafa jafnmikið hlutskipti sem konungur en hver manna hans sem þrír Kvenir .     En það voru lög með Kvenum að konungur skyldi hafa úr hlutskipti þriðjung við liðsmenn og umfram að afnámi bjórskinn öll og safala og askraka .     Þórólfur bar þetta fyrir liðsmenn sína og bauð þeim kost á hvort fara skyldi eða eigi , en það kjöru flestir að hætta til er féfang lá við svo mikið og var það af ráðið að þeir fóru austur með sendimönnum .     Finnmörk er stórlega víð .   Gengur haf fyrir vestan og þar af firðir stórir , svo og fyrir norðan og allt austur um , en fyrir sunnan er Noregur og tekur mörkin nálega allt hið efra suður svo sem Hálogaland hið ytra .   En austur frá Naumudal er Jamtaland og þá Helsingjaland og þá Kvenland , þá Finnland , þá Kirjálaland en Finnmörk liggur fyrir ofan þessi öll lönd og eru víða fjallbyggðir upp á mörkina , sumt í dali en sumt með vötnum .   Á Finnmörk eru vötn furðulega stór og þar með vötnunum marklönd stór en há fjöll liggja eftir endilangri mörkinni og eru það kallaðir Kilir .     En er Þórólfur kom austur til Kvenlands og hitti konung Faravið þá búast þeir til ferðar og höfðu þrjú hundruð manna en Norðmenn hið fjórða , og fóru hið efra um Finnmörk og komu þar fram er Kirjálar voru á fjalli , þeir er fyrr höfðu herjað á Kveni .   En er þeir urðu varir við ófrið söfnuðust þeir saman og fóru í mót , væntu sér enn sem fyrr sigurs .   En er orusta tókst gengu Norðmenn hart fram .   Höfðu þeir skjöldu enn traustari en Kvenir .   Sneri þá mannfalli í lið Kirjála , féll mart en sumir flýðu .   Fengu þeir Faravið konungur og Þórólfur þar ógrynni fjár , sneru aftur til Kvenlands en síðan fór Þórólfur og hans lið á mörkina .   Skildu þeir Faravið konungur með vináttu .     Þórólfur kom af fjallinu ofan í Vefsni , fór þá fyrst til bús síns á Sandnes , dvaldist þar um hríð , fór norðan um vorið með liði sínu til Torga .   En er hann kom þar var honum sagt að Hildiríðarsynir höfðu verið um veturinn í Þrándheimi með Haraldi konungi og það með að þeir mundu ekki af spara að rægja Þórólf við konung .   Var Þórólfi mart sagt frá því hvert efni þeir höfðu í um rógið .     Þórólfur svarar svo : « Eigi mun konungur trúa því þótt slík lygi sé upp borin fyrir hann því að hér eru engi efni til þessa , að eg muni svíkja hann því að hann hefir marga hluti gert stórvel til mín en engan hlut illa og er að firr , að eg mundi vilja gera honum mein þótt eg ætti þess kosti , að eg vil miklu heldur vera lendur maður hans en heita konungur og væri annar samlendur við mig sá er mig mætti gera að þræli sér ef vildi . »       Hildiríðarsynir höfðu verið þann vetur með Haraldi konungi með tólfta mann og höfðu með sér heimamenn sína og nábúa .   Þeir bræður voru oftlega á tali við konung og fluttu enn á sömu leið mál Þórólfs .     Hárekur spurði : « Líkaði yður vel finnskatturinn konungur er Þórólfur sendi yður ? »     « Vel , » sagði konungur .     « Þá mundi yður mart um finnast , » segir Hárekur , « ef þér hefðuð allan þann sem þér áttuð en nú fór það fjarri .   Var hitt miklu meiri hlutur er Þórólfur dró undir sig .   Hann sendi yður að gjöf bjórskinn þrjú en eg veit víst að hann hafði eftir þrjá tigu þeirra er þér áttuð og hygg eg að slíkan mun hafi farið um annað .   Satt mun það konungur ef þú færð sýsluna í hönd okkur bræðrum að meira fé skulum við færa þér . »     En allt það er þeir sögðu á hendur Þórólfi þá báru förunautar þeirra vitni með þeim .   Kom þá svo að konungur var hinn reiðasti .       Þórólfur fór um sumarið suður til Þrándheims á fund Haralds konungs og hafði þar með sér skatt allan og mikið fé annað og níu tigu manna og alla vel búna .   En er hann kom til konungs var þeim skipað í gestaskála og veitt þeim hið stórmannlegasta .     Eftir um daginn gekk Ölvir hnúfa til Þórólfs frænda síns .   Töluðust þeir við .   Sagði Ölvir að Þórólfur var þá hrópaður mjög og konungur hlýddi á slíkar fortölur .     Þórólfur bað Ölvi byrja mál sitt við konung « því að eg mun , » sagði hann , « vera skammtalaður fyrir konungi ef hann vill heldur trúa rógi vondra manna en sannindum og einurð er hann mun reyna að mér . »     Annan dag kom Ölvir til móts við Þórólf og sagði að hann hefði rætt mál hans við konung « veit eg nú eigi , » sagði hann , « gerr en áður hvað honum er í skapi . »     « Eg skal þá sjálfur ganga til hans , » segir Þórólfur .     Gerði hann svo , gekk til konungs þá er hann sat yfir matborði .   Og er hann kom inn heilsaði hann konungi .   Konungur tók kveðju hans og bað Þórólfi gefa að drekka .     Þórólfur sagði að hann hafði þar skatt þann er konungur átti , er kominn var af Finnmörk « og enn fleiri hluti hefi eg til minningar við yður konungur , þá er eg hefi yður að færa .   Veit eg að því mun mér vera öllu best varið er eg hefi gert til þakka yðvarra . »     Konungur segir að ekki mátti hann vænta að Þórólfi nema góðs eina « því að eg er engis , » segir hann , « annars af verður en þó segja menn nokkuð tvennt til hversu varfær þú munt um vera hvernig mér skal líka . »     « Eigi er eg þar fyrir sönnu hafður , » segir Þórólfur , « ef nokkurir segja það að eg hafi ótrúleika lýst við yður , konungur .   Hygg eg að þeir muni vera þínir vinir minni en eg , er slíkt hafa upp borið fyrir þér , en hitt er ljóst að þeir mundu vilja vera óvinir mínir fullkomnir .   En það er og líkast að þeir komist þar að keyptu ef vér skulum einir við eigast . »     Síðan gekk Þórólfur á brott en annan dag eftir greiðir Þórólfur skattinn af hendi og var konungur viðstaddur .   Og er það var allt greitt þá bar Þórólfur fram bjórskinn nokkur og safala , sagði að það vill hann gefa konungi .     Margir mæltu er þar voru hjá staddir að það var vel gert og var vináttu fyrir vert .   Konungur sagði að Þórólfur hafði þar sjálfur sér laun fyrir skapið .   Þórólfur sagði að hann hefði með trúleik gert allt það er hann kunni til skaps konungs « og ef enn líkar honum eigi þá mun eg fá ekki að gert .   Var konungi það kunnigt , þá er eg var með honum og í hans sveit , hverja meðferð eg hafði en það þykir mér undarlegt ef konungur ætlar mig nú annan mann en þá reyndi hann mig . »     Konungur segir : « Vel fórstu Þórólfur með þínum háttum er þú varst með oss .   Ætla eg það enn best af að gera að þú farir til hirðar minnar , tak við merki mínu og ver fyrir öðrum hirðmönnum .   Mun þá engi maður rægja þig ef eg má yfir sjá nótt og dag hverjar meðferðir þú hefir . »     Þórólfur sá til beggja handa sér .   Þar stóðu húskarlar hans .   Hann mælti : « Trauður mun eg af hendi láta sveit þessa .   Muntu ráða konungur nafngiftum við mig og veislum þínum en sveitunga mína mun eg ekki af hendi láta meðan mér endast föng til þótt eg véli um mína kosti eina .   Er hitt bæn mín og vilji að þér konungur farið að heimboði til mín og heyrið þá orð þeirra manna er þú trúir , hvert vitni þeir bera mér um þetta mál .   Gerið þá eftir sem yður finnast sannindi til . »     Konungur svarar og segir að eigi mun hann oftar veislu þiggja að Þórólfi .   Gekk Þórólfur þá í brott og bjóst síðan til heimferðar .     En er hann var í brott farinn þá fékk konungur í hönd Hildiríðarsonum sýslu þá á Hálogalandi er áður hafði Þórólfur haft , og svo finnferð .   Konungur kastaði eigu sinni á bú í Torgum og allar þær eignir er Brynjólfur hafði átt , fékk það allt til varðveislu Hildiríðarsonum .     Konungur sendi menn með jartegnum á fund Þórólfs að segja honum þessa tilskipan sem hann hafði gert .   Síðan tók Þórólfur skip þau er hann átti og bar þar á lausafé allt það er hann mátti með fara og hafði með sér alla menn sína bæði frelsingja og þræla , fór síðan norður á Sandnes til bús síns .   Hafði Þórólfur þar eigi minna fjölmenni og eigi minni rausn .       Hildiríðarsynir tóku við sýslu á Hálogalandi .   Mælti engi maður í móti fyrir ríki konungs en mörgum þótti þetta skipti mjög í móti skapi , þeim er voru frændur Þórólfs eða vinir .   Þeir fóru um veturinn á fjall og höfðu með sér þrjá tigu manna .   Þótti Finnum miklu minni vegur að þessum sýslumönnum en þá er Þórólfur fór .   Greiddist allt miklu verr gjald það er Finnar skyldu reiða .     Þann sama vetur fór Þórólfur upp á fjall með hundrað manna , fór þá þegar austur á Kvenland og hitti Faravið konung .   Gerðu þeir þá ráð sitt og réðu það að fara á fjall enn sem hinn fyrra vetur og höfðu fjögur hundruð manna og komu ofan í Kirjálaland , hlupu þar í byggðir er þeim þótti sitt færi vera fyrir fjölmennis sakir , herjuðu þar og fengu of fjár , fóru þá aftur er á leið veturinn upp á mörkina .     Fór Þórólfur heim um vorið til bús síns .   Hann hafði þá menn í skreiðfiski í Vogum en suma í síldfiski og leitaði alls konar fanga til bús síns .     Þórólfur átti skip mikið .   Það var lagt til hafs .   Það var vandað að öllu sem mest , steint mjög fyrir ofan sjó .   Þar fylgdi segl stafað með vendi blám og rauðum .   Allur var reiði vandaður mjög með skipinu .   Það skip lætur Þórólfur búa og fékk til húskarla sína með að fara , lét þar á bera skreið og húðir og vöru ljósa .   Þar lét hann og fylgja grávöru mikla og aðra skinnavöru þá er hann hafði haft af fjalli og var það fé stórmikið .   Skipi því lét hann Þorgils gjallanda halda vestur til Englands að kaupa sér klæði og önnur föng þau er hann þurfti .   Héldu þeir skipi því suður með landi og síðan í haf og komu fram á Englandi , fengu þar góða kaupstefnu , hlóðu skipið með hveiti og hunangi , víni og klæðum , og héldu aftur um haustið .   Þeim byrjaði vel , komu að Hörðalandi .     Það sama haust fóru Hildiríðarsynir með skatt og færðu konungi .   En er þeir reiddu skattinn af hendi þá var konungur sjálfur við og sá .   Hann mælti : « Er nú allur skatturinn af höndum reiddur , sá er þið tókuð við á Finnmörk. ? »     « Svo er , » sögðu þeir .     « Bæði er nú , » sagði konungur , « skatturinn miklu minni og verr af hendi goldinn en þá er Þórólfur heimti , og sögðuð þér að hann færi illa með sýslunni . »     « Vel er það konungur , » segir Hárekur , « er þú hefir hugleitt hversu mikill skattur er vanur að koma af Finnmörk því að þá veistu gerr hversu mikils þér missið ef Þórólfur eyðir með öllu finnskattinum fyrir yður .   Vér vorum í vetur þrír tigir manna á mörkinni svo sem fyrr hefir verið vandi sýslumanna .   Síðan kom þar Þórólfur með hundrað manna .   Spurðum vér það til orða hans að hann ætlaði af lífi að taka okkur bræður og alla þá menn er okkur fylgdu og fann hann það til saka er þú konungur hafðir selt okkur í hendur sýslu þá er hann vildi hafa .   Sáum vér þann helst vorn kost að firrast fund hans og forða oss og komum vér fyrir þá sök skammt frá byggðum á fjallið en Þórólfur fór um alla mörkina með her manns .   Hafði hann kaup öll .   Guldu Finnar honum skatt en hann bast í því að sýslumenn yðrir skyldu ekki koma á mörkina .   Ætlar hann að gerast konungur yfir norður þar , bæði yfir mörkinni og Hálogalandi , og er það undur er þér látið honum hvetvetna hlýða .   Munu hér sönn vitni til finnast um fjárdrátt þann er Þórólfur hefir af mörkinni því að knörr sá er mestur var á Hálogalandi var búinn í vor á Sandnesi og kallaðist Þórólfur eiga einn farm allan þann er á var .   Hygg eg að nær væri hlaðinn af grávöru og þar hygg eg að finnast mundi bjór og safali meiri en það er Þórólfur færði þér og fór með Þorgils gjallandi .   Ætla eg að hann hafi siglt vestur til Englands .   En ef þú vilt vita sannindi af þessu þá haldið til njósn um ferð Þorgils þá er hann fer austur , því að eg hygg að á ekki kaupskip hafi komið jafnmikið fé á vorum dögum .   Ætla eg það sannast að segja að þér konungur eigið hvern pening þann er þar var á . »     Þetta sönnuðu förunautar hans allt er Hárekur sagði en hér kunnu engir í móti að mæla .       Sigtryggur snarfari og Hallvarður harðfari hétu bræður tveir .   Þeir voru með Haraldi konungi , víkverskir menn .   Var móðurætt þeirra á Vestfold og voru þeir í frændsemistölu við Harald konung .   Faðir þeirra hafði kyn átt tveim megum Gautelfar .   Hann hafði bú átt í Hísing og var maður stórauðigur en þá höfðu þeir tekið við arfi eftir föður sinn .   Þeir voru fjórir bræður .   Hét einn Þórður , og Þorgeir , og voru þeir yngri .   Þeir voru heima og réðu fyrir búi .   Þeir Sigtryggur og Hallvarður höfðu sendiferðir konungs allar , bæði innan lands og utan lands , og höfðu margar ferðir þær farið er háskasamlegar voru , bæði til aftöku manna eða fé upp að taka fyrir þeim mönnum er konungur lætur heimferðir veita .   Þeir höfðu sveit mikla um sig .   Ekki voru þeir vingaðir alþýðu manns en konungur mat þá mikils og voru þeir allra manna best færir bæði á fæti og á skíðum , svo og í skipförum voru þeir hvatfærri en aðrir menn .   Hreystimenn voru þeir og miklir og forsjálir um flest .   Þeir voru þá með konungi er þetta var tíðinda .     Um haustið fór konungur að veislum um Hörðaland .   Það var einn dag að hann lét kalla til sín þá bræður , Hallvarð og Sigtrygg .   En er þeir komu til hans sagði hann þeim að þeir skyldu fara með sveit sína og halda njósn um skip það sem Þorgils gjallandi fór með « og hann hafði í sumar vestur til Englands .   Færið mér skipið og allt það er á er nema menn .   Látið þá fara í brott leið sína í friði ef þeir vilja ekki verja skipið . »     Þeir bræður voru þess albúnir og tók sitt langskip hvor þeirra , fara síðan að leita þeirra Þorgils og spurðu að hann var vestan kominn og hann hafði siglt norður með landi .   Þeir fara norður eftir þeim og hitta þá í Furusundi , kenndu brátt skipið og lögðu að annað skipið á útborða en sumir gengu á land upp og út á skipið að bryggjunum .   Þeir Þorgils vissu sér engis ótta von og vöruðust ekki .   Fundu þeir eigi fyrr en fjöldi manns var uppi á skipinu með alvæpni og þeir voru allir handteknir og leiddir síðan á land upp og vopnlausir og höfðu ekki nema ígangsklæði ein .   En þeir Hallvarður skutu út bryggjunum og slógu strenginum og drógu út skipið , snúa síðan leið sína og sigldu suður þar til þess er þeir fundu konung , færðu honum skipið og allt það er á var .     En er farmurinn var borinn af skipinu þá sá konungur að það var stórfé og eigi var það lygi er Hárekur hafði sagt .     En Þorgils og hans félagar fengu sér flutningar og leita þeir á fund     Kveld-Úlfs og þeirra feðga og sögðu sínar farar eigi sléttar .   Fengu þar þó góðar viðtökur .     Sagði Kveld-Úlfur að þá mundi þar til draga sem honum hafði fyrir boðað , að Þórólfur mundi eigi til alls endis gæfu til bera um vináttu Haralds konungs « og þætti mér ekki mikils vert um félát þetta er Þórólfur hefir misst nú ef nú færi eigi hér hið meira eftir .   Grunar mig enn sem fyrr að Þórólfur muni eigi gerr kunna að sjá efni sín við ofurefli slíkt sem hann á að skipta » og bað Þorgils svo segja Þórólfi að « mitt ráð er það , » segir hann , « að hann fari úr landi á brott því að vera kann að hann komi sér betur ef hann sækir á hönd Englakonungi eða Danakonungi eða Svíakonungi . »     Síðan fékk hann Þorgísli róðrarskútu eina og þar með reiða allan , svo tjöld og vistir og allt það er þeir þurftu til ferðar sinar .   Síðan fóru þeir og léttu eigi fyrr ferð sinni en þeir komu norður til Þórólfs og sögðu honum það er til tíðinda hafði gerst .     Þórólfur varð vel við skaða sinn , sagði svo að hann mundi ekki fé skorta « er gott félag að eiga við konung . »     Síðan keypti Þórólfur mjöl og malt og það annað er hann þurfti til framflutningar liði sínu .   Sagði hann að húskarlar mundu vera ekki svo fagurbúnir sem hann hafði ætlað um hríð .     Þórólfur seldi jarðir sínar en sumar veðsetti hann en hélt upp kostnaði öllum sem fyrr .   Hafði hann þá og ekki færra lið með sér en hina fyrri vetur heldur hafði hann nokkuru fleira manna , svo um veislur og heimboð við vini sína þá hafði hann meira efni um það allt en fyrr .   Var hann heima þann vetur allan .       Þá er vor kom og snæ leysti og ísa þá lét Þórólfur fram setja langskip mikið er hann átti , og lét það búa og skipaði húskörlum sínum og hafði með sér meir en hundrað manna .   Var það lið hið fríðasta og vopnað allvel .     En er byr gaf hélt Þórólfur skipinu suður með landi og þegar er hann kom suður um Byrðu þá héldu þeir útleið fyrir utan eyjar allar en stundum svo að sjór var í miðjum hlíðum , létu svo ganga suður fyrir landið , höfðu ekki tíðindi af mönnum fyrr en þeir komu austur í Vík .   Þá spurðu þeir að Haraldur konungur var í Víkinni og hann ætlaði um sumarið að fara til Upplanda .   Ekki vissu landsmenn til um ferð Þórólfs .   Honum byrjaði vel og hélt hann suður til Danmerkur og þaðan í Austurveg og herjaði þar um sumarið og varð ekki gott til fjár .     Um haustið hélt hann austan til Danmerkur í þann tíma er leystist Eyrafloti .   Þar hafði verið um sumarið , sem vant var , fjöldi skipa af Noregi .   Þórólfur lét það lið sigla allt fyrir og gerði ekki vart við sig .   Hann sigldi einn dag að kveldi til Mostrasunds .   Þar var fyrir í höfninni knörr einn mikill kominn af Eyri .   Þórir þruma hét maður sá er stýrði .   Hann var ármaður Haralds konungs .   Hann réð fyrir búi hans í Þrumu .     Það var mikið bú .   Sat konungur þar löngum þá er hann var í Víkinni .   Þurfti þar stór föng til bús þess .   Hafði Þórir farið fyrir þá sök til Eyrar að kaupa þar þunga , malt og hveiti og hunang , og varið þar til fé miklu er konungur átti .   Þeir lögðu að knerrinum og buðu þeim Þóri kost á að verjast en fyrir því , að þeir Þórir höfðu engan liðskost til varnar móti fjölmenni því er Þórólfur hafði , gáfust þeir upp .   Tók Þórólfur skip það með öllum farmi en setti Þóri upp í eyna .   Hélt Þórólfur þá skipum þeim báðum norður með landi .     En er hann kom fyrir Elfina þá lágu þeir þar og biðu nætur .   En er myrkt var reru þeir langskipinu upp í ána og lögðu til bæjar þess er þeir áttu , Hallvarður og Sigtryggur .   Koma þeir þar fyrir dag og slógu manngarð , æptu síðan heróp og vöknuðu þeir við það er inni voru og hljópu þegar upp til vopna sinna .   Flýði Þorgeir þegar út úr svefnskemmunni .   Skíðgarður hár var um bæinn .   Þorgeir hljóp að skíðgarðinum og greip hendinni upp á garðstaurinn og kastaði sér út um garðinn .   Þar var nær staddur Þorgils gjallandi .   Hann sveiflaði til sverðinu eftir Þorgeiri og kom á höndina og tók af við garðstaurinn .   Hljóp Þorgeir síðan til skógar en Þórður bróðir hans var þar felldur og meir en tuttugu menn .   Síðan rændu þeir þar fé öllu og brenndu bæinn , fóru síðan út eftir ánni til hafs .   Þeim byrjaði vel og sigldu norður í Víkina .   Þá hittu þeir enn fyrir sér kaupskip mikið er áttu Víkverjar , hlaðið af malti og mjölvi .   Þeir Þórólfur lögðu að skipi því en þeir er fyrir voru þóttust engi föng hafa til varnar og gáfust upp .   Gengu þeir á land upp slyppir en þeir Þórólfur tóku skipið með farmi og fóru leiðar sinnar .   Hafði Þórólfur þá þrjú skip er hann sigldi austan um Foldina , sigldu þá þjóðleið til Líðandisness , fóru þá sem skyndilegast , en námu nesnám þar sem þeir komu við og hjuggu strandhögg .   En er þeir sigldu norður frá Líðandisnesi fóru þeir meir útleið en þar sem þeir komu við land þá rændu þeir .     En er Þórólfur kom norður fyrir Fjörðu þá sneri hann inn af leið og fór á fund Kveld-Úlfs föður síns og fengu þar góðar viðtökur .   Sagði Þórólfur föður sínum hvað til tíðinda hafði orðið í förum hans um sumarið .   Þórólfur dvaldist þar litla hríð og leiddi Kveld-Úlfur og þeir feðgar hann til skips .     En áður þeir skildust töluðust þeir við .   Sagði Kveld-Úlfur : « Eigi hefir því fjarri farið Þórólfur , sem eg sagði þér þá er þú fórst til hirðar Haralds konungs , að þér mundi svo út ganga að hvorki þér né oss frændum þínum mundi hamingja að verða .   Hefir þú nú það ráð upp tekið er eg varaði þig mest við , er þú etur kappi við Harald konung .   En þótt þú sért vel búinn að hreysti og allri atgervi þá hefir þú ekki til þess gæfu að halda til jafns við Harald konung er engum hefir öðrum enst hér í landi þótt áður hafi haft ríki mikið og fjölmenni .   Er það mitt hugboð að sjá verði fundur okkar hinn síðasti og væri það að sköpuðu fyrir aldurs sakir að þú lifðir lengur okkar .   En annan veg ætla eg að verði . »     Síðan steig Þórólfur á skip sitt og hélt á brott leið sína .   Er þá ekki sagt frá ferð hans , að til tíðinda yrði , áður hann kom á Sandnes heim og lét flytja til bæjar herfang það allt er hann hafði heim haft en setja upp skip sitt , skorti þá eigi föng að fæða lið sitt um veturinn .   Sat Þórólfur heima jafnan og hafði fjölmenni eigi minna en hina fyrri vetur .       Maður hét Yngvar , ríkur og auðigur .   Hann hafði verið lendur maður hinna fyrri konunga en síðan er Haraldur kom til ríkis settist Yngvar heima og þjónaði ekki konungi .   Yngvar var maður kvongaður og átti dóttur er hét Bera .   Yngvar bjó í Fjörðum .   Bera var einbirni hans og stóð til arfs eftir hann .     Grímur Kveld-Úlfsson bað Beru til handa sér og var það að ráði gert .   Fékk Grímur Beru þann vetur er þeir Þórólfur höfðu skilist áður um sumarið .   Var Grímur þá hálfþrítugur að aldri og var þá sköllóttur .   Síðan var hann kallaður Skalla-Grímur .   Hann hafði þá forráð öll fyrir búi þeirra feðga og tilöflun alla en þó var Kveld-Úlfur hress maður og vel fær .   Mart höfðu þeir frelsingja með sér og marga þá menn er heima þar höfðu upp vaxið og voru nær jafnaldrar Skalla-Gríms .   Voru þeir margir afreksmenn miklir að afli því að Kveld-Úlfur og þeir feðgar völdu menn mjög að afli til fylgdar við sig og tömdu við skaplyndi sitt .     Skalla-Grímur var líkur föður sínum á vöxt og að afli , svo og að yfirlitum og skaplyndi .       Haraldur konungur var í Víkinni þá er Þórólfur var í hernaðinum og fór um haustið til Upplanda og þaðan norður til Þrándheims og sat þar um veturinn og hafði fjölmenni mikið .     Þar voru þá með konungi Sigtryggur og Hallvarður og höfðu spurt hvernig Þórólfur hafði búið að herbergjum þeirra í Hísing og hvern mannskaða og fjárskaða er hann hafði þar gert .   Þeir minntu konung oft á það og svo það með að Þórólfur hafði rænt konung og þegna hans og farið með hernaði þar innan lands .   Þeir báðu konung orlofs til að þeir bræður skyldu fara með liði því er vant var þeim að fylgja og sækja heim að Þórólfi .     Konungur svarar svo : « Vera munu ykkur þykja sakar til þó að þið ráðið Þórólf af lífi en eg ætla að ykkur skorti mikið hamingju til þess verks .   Er Þórólfur ekki ykkar maki þó að þið þykist vera menn hraustir eða vel að ykkur gervir . »     Þeir bræður sögðu að það mundi brátt reynt verða ef konungur vill þeim lof til gefa og segja að þeir hafa oft lagt á hættu mikla við þá menn er þeir áttu minna í að hefna og hafði þeim oftast orðið sigurs auðið .     En er voraði þá bjuggust menn ferða sinna .   Þá var enn sem fyrr var sagt að þeir Hallvarður bræður héldu á því máli að þeir fari til og taki Þórólf af lífi .   Hann kvaðst þá lofa að þeir tækju Þórólf af lífi « og veit eg að þið munuð færa mér höfuð hans er þið komið aftur og með marga dýrgripi en þó geta þess sumir menn , » segir konungur , « ef þið siglið norður að þið munið bæði sigla og róa norðan . »     Nú búast þeir sem skjótast og höfðu tvö skip og hálft annað hundrað manna .   Og er þeir voru búnir taka þeir landnyrðing út eftir firðinum en það er andviðri norður með landi .       Haraldur konungur sat þá á Hlöðum er þeir Hallvarður fóru á brott og þegar jafnskjótt bjóst konungur sem skyndilegast og gekk á skip sín og reru þeir inn eftir firði um Skarnssund og svo um Beitsjó inn til Eldueiðs .   Lét hann þar eftir skipin og fór norður um eiðið til Naumudals og tók hann þar langskip er bændur áttu og gekk hann þar á með lið sitt .   Hafði hann hirð sína og nær þremur hundruðum manna .   Hann hafði fimm skip eða sex og öll stór .   Þeir tóku andviðri hvasst og reru nótt og dag svo sem ganga mátti .   Nótt var þá farljós .     Þeir komu aftan dags til Sandness eftir sólarfall og sá þar fyrir bænum fljóta langskip mikið og tjaldað yfir .   Þar kenndu þeir skip það er Þórólfur átti .   Hafði hann það látið búa og ætlaði af landi á brott en þá hafði hann heita látið fararmungát sitt .   Konungur bað menn ganga af skipum gersamlega .   Lét hann fara upp merki sitt .   Skammt var að ganga til bæjarins en varðmenn Þórólfs sátu inni við drykkju og voru eigi gengnir á vörðinn og var engi maður úti .   Sat allt lið inni við drykkju .     Konungur lét slá mannhring um stofuna .   Lustu þeir þá upp herópi og var blásið í konungslúður herblástur .   En er þeir Þórólfur heyra það hljópu þeir til vopna því að hvers manns alvæpni hékk yfir rúmi hans .   Konungur lét kalla að stofunni og bað ganga út konur og ungmenni og gamalmenni , þræla og mansmenn .     Síðan gekk út Sigríður húsfreyja og með henni konur þær er inni voru og aðrir þeir menn er útganga var lofuð .   Sigríður spurði eftir ef þeir væru þar synir Berðlu-Kára .   Þeir gengu fram báðir og spurðu hvað hún vildi þeim .     « Fylgið mér til konungs , » sagði hún .     Þeir gerðu svo .   En er hún kom til konungs þá spurði hún : « Skal nokkuð um sættir tjóa að leita herra með ykkur Þórólfi ? »     Konungur svarar : « Vill Þórólfur upp gefast og ganga á vald mitt til miskunnar og mun hann halda lífi og limum en menn hans munu sæta refsingum svo sem sakir falla til . »     Síðan gekk Ölvir hnúfa til stofunnar og lét kalla Þórólf til máls við sig .   Hann sagði honum þann kost er konungur gerði .     Þórólfur svarar : « Enga vil eg nauðungarsætt taka af konungi .   Bið þú konung gefa oss útgöngu .   Látum þá skeika að sköpuðu . »     Ölvir gekk til konungs og sagði hvers Þórólfur beiddist .     Konungur sagði : « Berið eld að stofunni .   Ekki vil eg berjast við þá og týna liði mínu .   Veit eg að Þórólfur mun gera oss mannskaða mikinn ef vér skulum sækja hann þar , er hann mun seint að vinna inni þótt hann hafi lið minna en vér . »     Síðan var eldur borinn að stofunni og sóttist það skjótt því að timbrið var þurrt og bræddur viðurinn en næfrum þakið um ræfrið .   Þórólfur bað menn sína brjóta upp bálkinn er var milli stofunnar og forstofunnar og sóttist það skjótt .   En er þeir náðu timburstokknum þá tóku svo margir stokkinn einn sem á fengu haldið og skutu öðrum endanum í hyrningina svo hart að nafarnar hrutu af fyrir utan og hljópu í sundur veggirnir svo að þar var útgangur mikill .   Gekk þar Þórólfur fyrstur út og þá Þorgils gjallandi og svo hver eftir annan .     Tókst þá bardaginn og var það um hríð að stofan gætti á bak þeim Þórólfi en er hún tók að brenna þá sótti eldurinn að þeim .   Féll þá og mart lið þeirra .   Þá hljóp Þórólfur fram og hjó til beggja handa , sótti þangað að er merki konungs var .   Þá féll Þorgils gjallandi .   En er Þórólfur kom fram að skjaldborginni lagði hann sverði í gegnum þann mann er merkið bar .     Þá mælti Þórólfur : « Nú gekk eg þremur fótum til skammt . »     Þá stóðu á honum bæði sverð og spjót en sjálfur konungur veitti honum banasár og féll Þórólfur fram á fætur konungi .   Þá kallaði konungur og bað hætta að drepa fleiri menn og var þá svo gert .     Síðan bað konungur menn sína fara ofan til skipa .   Hann mælti við Ölvi og þá bræður : « Takið nú Þórólf frænda ykkarn og veitið honum umbúnað sæmilegan , og svo öðrum mönnum er hér eru fallnir , og veitið þeim gröft , en látið binda sár manna þeirra er lífvænir eru , en ekki skal hér ræna því að þetta er allt mitt fé . »     Síðan gekk konungur ofan til skipanna og flest lið með honum en er þeir voru á skip komnir þá tóku menn að binda sár sín .     Konungur gekk um skipið og leit á sár manna .   Hann sá hvar maður batt svöðusár eitt .   Konungur sagði að ekki hafði Þórólfur veitt það sár « og allt bitu honum annan veg vopnin .   Fáir ætla eg að þau bindi sárin er hann veitti og skaði mikill er eftir menn slíka . »     En þegar að morgni dags lét konungur draga segl sín og sigldi suður sem af tók .   En er á leið daginn þá fundu þeir konungur róðrarskip mörg í hverju eyjarsundi og hafði lið það ætlað til fundar við Þórólf því að njósnir hans höfðu verið allt suður í Naumudal og víða um eyjar .   Höfðu þeir orðið vísir að þeir Hallvarður bræður voru komnir sunnan með lið mikið og ætluðu að Þórólfi .   Höfðu þeir Hallvarður haft jafnan andviðri og höfðu þeir dvalist í ýmsum höfnum , til þess er njósn hafði farið hið efra um land og höfðu þess orðið varir njósnarmenn Þórólfs og hafði þetta herhlaup fyrir þá sök verið .     Konungur sigldi hraðbyrja til þess er hann kom í Naumudal , lét þar skipin eftir en hann fór landveg í Þrándheim .   Tók hann þar skip sín sem hann hafði eftir látið , hélt þá liðinu út til Hlaða .   Spurðust brátt þessi tíðindi og komu fyrir þá Hallvarð þar er þeir lágu .   Sneru þeir þá aftur til konungs og þótti þeirra ferð heldur hæðileg .     Þeir bræður Ölvir hnúfa og Eyvindur lambi dvöldust um hríð á Sandnesi .     Létu þeir búa um val þann er þar hafði fallið .   Bjuggu þeir um lík Þórólfs eftir siðvenju svo sem títt var að búa um lík göfugra manna , settu eftir hann bautasteina .   Þeir létu græða sjúka menn .   Þeir skipuðu og til bús með Sigríði .   Var þar eftir allur fjárafli en mestur hafði inni brunnið húsbúnaður og borðbúnaður og klæðnaður manna .     En er þeir bræður voru búnir þá fóru þeir norðan og komu á fund Haralds konungs er hann var í Þrándheimi og voru með honum um hríð .   Þeir voru hljóðir og mæltu fátt við menn .     Það var einnhvern dag að þeir bræður gengu fyrir konung .   Þá mælti Ölvir : « Þess orlofs viljum við bræður þig biðja konungur að þú lofir okkur heimferð til búa okkarra því að hér hafa þau tíðindi gerst er við berum eigi skaplyndi til að eiga drykk og sess við þá menn er báru vopn á Þórólf frænda okkarn . »     Konungur leit við honum og svarar heldur stutt : « Eigi mun eg það lofa ykkur .   Hér skuluð þið vera með mér . »   Þeir bræður gengu í brott og aftur til sætis síns .     Annan dag eftir sat konungur í málstofu , lét kalla þangað þá Ölvi bræður .     « Nú skuluð þið vita , » segir konungur , « um erindi það er þið hófuð við mig og beiddust heimferðar .   Hafið þið verið hér um hríð með mér og verið vel siðaðir .   Hafið þið vel jafnan dugað .   Hefir mér til ykkar allir hlutir vel hugnað .   Nú vil eg Eyvindur að þú farir norður á Hálogaland .   Vil eg gifta þér Sigríði á Sandnesi , konu þá er Þórólfur hafði átt .   Vil eg gefa þér fé það allt er Þórólfur átti .   Skaltu þar hafa með vináttu mína ef þú kannt til gæta .   En Ölvir skal mér fylgja .   Vil eg hann eigi lausan láta fyrir sakar íþrótta hans . »     Þeir bræður þökkuðu konungi þann sóma er hann veitti þeim , sögðu að þeir vildu það fúslega þekkjast .   Bjóst Eyvindur þá til ferðar , fékk sér gott skip það er honum hæfði .   Fékk konungur honum jartegnir sínar til ráðs þessa .   Greiddist ferð Eyvindar vel og kom fram norður í Álöst á Sandnesi .   Sigríður tók vel við þeim .   Síðan bar Eyvindur fram jartegnir konungs og erindi sín fyrir Sigríði og hóf bónorð sitt við hana , sagði að það var konungs orðsending að Eyvindur nái ráði þessu .   En Sigríður sá þann einn sinn kost , svo sem þá var komið , að láta konung fyrir ráða .   Fór það ráð fram að Eyvindur fékk Sigríðar .   Tók hann þá við búi á Sandnesi og við fé því öllu er Þórólfur hafði átt .   Var Eyvindur göfugur maður .   Voru börn þeirra Finnur skjálgi faðir Eyvindar skáldaspillis og Geirlaug er átti Sighvatur rauði .   Finnur hinn skjálgi átti Gunnhildi , dóttur Hálfdanar jarls .   Móðir hennar hét Ingibjörg , dóttir Haralds konungs hins hárfagra .     Eyvindur lambi hélst í vináttu við konung meðan þeir lifðu báðir .       Ketill hængur hét maður , son Þorkels Naumdælajarls og Hrafnhildar dóttur Ketils hængs úr Hrafnistu .   Hængur var göfugur maður og ágætur .   Hann hafði verið hinn mesti vinur Þórólfs Kveld-Úlfssonar og frændi skyldur .   Hann var þá í úthlaupi því er liðsafnaður var á Hálogalandi og menn ætluðu til liðs við Þórólf svo sem fyrr var ritað .   En er Haraldur konungur fór norðan og menn urðu þess varir að Þórólfur var af lífi tekinn þá rufu þeir safnaðinn .   Hængur hafði með sér sex tigu manna og sneri hann til Torga en þar voru fyrir Hildiríðarsynir og höfðu fátt lið .   En er Hængur kom á bæinn veitti hann þeim atgöngu .   Féllu þar Hildiríðarsynir og þeir menn flestir er þar voru fyrir en þeir Hængur tóku fé allt það er þeir fengu .     Eftir það tók Hængur knörru tvo þá er hann fékk mesta , lét þar bera á út fé það allt er hann átti og hann mátti með komast .   Hann hafði með sér konu sína og börn , svo þá menn alla er að þeim verkum höfðu verið með honum .   Baugur hét maður , fóstbróðir Hængs , ættstór maður og auðigur .   Hann stýrði öðrum knerrinum .   En er þeir voru búnir og byr gaf þá sigldu þeir í haf út .     Fám vetrum áður höfðu þeir Ingólfur og Hjörleifur farið að byggja Ísland og var mönnum þá alltíðrætt um þá ferð .   Sögðu menn þar vera allgóða landkosti .     Hængur sigldi vestur í haf og leitaði Íslands .   En er þeir urðu við land varir þá voru þeir fyrir sunnan að komnir .   En fyrir því að veður var hvasst en brim á landið og ekki hafnlegt þá sigldu þeir vestur um landið fyrir sandana .   En er veðrið tók minnka og lægja brim þá varð fyrir þeim árós mikill og héldu þeir þar skipunum upp í ána og lögðu við hið eystra land .   Sú á heitir nú Þjórsá , féll þá miklu þröngra og var djúpari en nú er .   Þeir ruddu skipin , tóku þá og könnuðu landið fyrir austan ána og fluttu eftir sér búfé sitt .   Var Hængur hinn fyrsta vetur fyrir utan Rangá hina ytri .   En um vorið kannaði hann austur landið og nam þá land milli Þjórsár og Markarfljóts , á milli fjalls og fjöru , og byggði að Hofi við Rangá hina eystri .     Ingunn kona hans fæddi barn um vorið þá er þau höfðu þar verið hinn fyrsta vetur og hét sveinn sá Hrafn .   En er hús voru þar ofan tekin þá var þar síðan kallað Hrafntóftir .     Hængur gaf Baugi land í Fljótshlíð ofan frá Merkiá til árinnar fyrir utan Breiðabólstað og bjó hann að Hlíðarenda og frá Baugi er komin mikil kynslóð í þeirri sveit .   Hængur gaf land skipverjum sínum en seldi sumum við litlu verði og eru þeir landnámamenn kallaðir .     Stórólfur hét son Hængs .   Hann átti Hvolinn og Stórólfsvöll .   Hans son var Ormur hinn sterki .   Herjólfur hét annar son Hængs .   Hann átti land í Fljótshlíð til móts við Baug og út til Hvolslækjar .   Hann bjó undir Brekkum .   Sonur hans hét Sumarliði , faðir Veturliða skálds .   Helgi var hinn þriðji son Hængs .   Hann bjó á Velli og átti land til Rangár hið efra og ofan til móts við bræður sína .   Vestar hét hinn fjórði son Hængs .   Hann átti land fyrir austan Rangá milli og Þverár og hinn neðra hlut Stórólfsvallar .   Hann átti Móeiði dóttur Hildis úr Hildisey .   Þeirra dóttir var     Ásný er átti Ófeigur grettir .   Vestar bjó að Móeiðarhvoli .   Hrafn var hinn fimmti Hængs son .   Hann var fyrstur lögsögumaður á Íslandi .   Hann bjó að Hofi eftir föður sinn .   Þorlaug var dóttir Hrafns er átti Jörundur goði .   Þeirra son var Valgarður að Hofi .   Hrafn var göfgastur sona Hængs .       Kveld-Úlfur spurði fall Þórólfs sonar síns .   Varð hann hryggur við þessi tíðindi svo að hann lagðist í rekkju af harmi og elli .     Skalla-Grímur kom oft til hans og taldi fyrir honum , bað hann hressa sig , sagði að allt var annað athæfilegra en það að auvirðast og leggjast í kör « er hitt heldur ráð að vér leitum til hefnda eftir Þórólf .   Má vera að vér komum í færi við nokkura þá menn er verið hafa að falli Þórólfs en ef það er eigi þá munu þeir vera menn er vér munum ná er konungi mun sér þykja móti skapi . »     Kveld-Úlfur kvað vísu :     Haraldur konungur fór það sumar til Upplanda og fór um haustið vestur á Valdres og allt á Vors .   Ölvir hnúfa var með konungi og kom oft á mál við konung ef hann mundi vilja bæta Þórólf , veita Kveld-Úlfi og Skalla-Grími fébætur eða mannsóma þann nokkurn er þeir mættu við una .   Konungur varnaði þess eigi með öllu ef þeir feðgar færu á fund hans .     Síðan byrjaði Ölvir ferð sína norður í Fjörðu , létti eigi fyrr en hann kom að kveldi dags til þeirra feðga .   Tóku þeir þakksamlega við honum .   Dvaldist hann þar nokkura hríð .     Kveld-Úlfur spurði Ölvi vandlega frá atburðum þeim er gerst höfðu á Sandnesi þá er Þórólfur féll , svo að því hvað Þórólfur vann til frama áður hann félli , svo og hverjir vopn báru á hann eða hvar hann hafði mest sár eða hvernig fall hans yrði .   Ölvir sagði allt það er hann spurði , svo það að Haraldur konungur veitti honum sár það er ærið mundi eitt til bana og Þórólfur féll nær á fætur konungi á grúfu .   Þá svarar Kveld-Úlfur : « Vel hefir þú sagt því að það hafa gamlir menn mælt að þess manns mundi hefnt verða ef hann félli á grúfu , og þeim nær koma hefndin er fyrir yrði er hinn félli .   En ólíklegt er að oss verði þeirrar hamingju auðið . »     Ölvir sagði þeim feðgum að hann vænti , ef þeir vildu fara á fund konungs og leita eftir bótum , að það mundi sómaför verða og bað þá til þess hætta og lagði mörg orð til .     Kveld-Úlfur sagði að hann var hvergi fær fyrir elli sakar « mun eg vera heima , » sagði hann .     « Viltu fara , Grímur ? »   sagði Ölvir .     « Ekki erindi ætla eg mig eiga , » sagði Grímur , « mun konungi eg þykja ekki orðsnjallur .   Ætla eg mig ekki lengi munu biðja bótanna . »     Ölvir sagði að hann mundi þess eigi þurfa « skulum vér mæla allt fyrir hönd þína slíkt er vér kunnum . »     En með því að Ölvir sótti það mál mjög þá hét Grímur ferð sinni þá er hann þættist búinn .   Kváðu þeir Ölvir á með sér þá stund er Grímur skyldi koma á konungsfund .   Fór þá Ölvir fyrst á brott og til konungs .       Skalla-Grímur bjóst til ferðar þeirrar er fyrr var frá sagt .   Hann valdi sér menn af heimamönnum sínum og nábúum þá er voru sterkastir að afli og hraustastir þeirra er til voru .   Maður hét Áni , bóndi einn auðigur .   Annar hét Grani , þriðji Grímólfur og Grímur bróðir hans , heimamenn Skalla-Gríms , og þeir bræður Þorbjörn krumur og Þórður beigaldi .   Þeir voru kallaðir Þórörnusynir .   Hún bjó skammt frá Skalla-Grími og var fjölkunnig .   Beigaldi var kolbítur .   Einn hét Þórir þurs og bróðir hans Þorgeir jarðlangur .   Oddur hét maður einbúi , Grís lausingi .   Tólf voru þeir til fararinnar og allir hinir sterkustu menn og margir hamrammir .     Þeir höfðu róðrarferju er Skalla-Grímur átti , fóru suður með landi , lögðu inn í Ostrarfjörðu , fóru þá landveg upp á Vors til vatns þess er þar verður , en leið þeirra bar svo til að þeir skyldu þar yfir fara .   Fengu þeir sér róðrarskip það er við þeirra hæfi var , reru síðan yfir vatnið en þá var eigi langt til bæjar þess er konungurinn var á veislu .   Komu þeir Grímur þar þann tíma er konungur var genginn til borða .   Þeir Grímur hittu menn að máli úti í garðinum og spurðu hvað þar var tíðinda .   En er þeim var sagt þá bað Grímur kalla til máls við sig Ölvi hnúfu .     Sá maður gekk inn í stofuna og þar til er Ölvir sat og sagði honum : « Menn eru hér komnir úti tólf saman ef menn skal kalla en líkari eru þeir þursum að vexti og að sýn en mennskum mönnum . »     Ölvir stóð upp þegar og gekk út .   Þóttist hann vita hverjir komnir mundu .   Fagnaði hann vel Grími frænda sínum og bað hann ganga inn í stofu með sér .     Grímur sagði förunautum sínum : « Það mun hér vera siður að menn gangi vopnlausir fyrir konung .   Skulum vér ganga inn sex en aðrir sex skulu vera úti og gæta vopna vorra . »     Síðan ganga þeir inn .   Gekk Ölvir fyrir konunginn .   Skalla-Grímur stóð að baki honum .     Ölvir tók til máls : « Nú er Grímur hér kominn , sonur Kveld-Úlfs .   Kunnum vér nú aufúsu konungur að þér gerið hans för góða hingað svo sem vér væntum að vera muni .   Fá þeir margir af yður sæmd mikla er til minna eru komnir en hann og hvergi nær eru jafnvel að sér gervir um flestar íþróttir sem hann mun vera .   Máttu þenna hlut svo gera konungur að mér þykir mestu máli skipta ef þér þykir það nokkurs vert . »   Ölvir talaði langt og snjallt því að hann var orðfær maður .   Margir aðrir vinir Ölvis gengu fyrir konung og fluttu þetta mál .     Konungur litaðist um .   Hann sá að maður stóð að baki Ölvi og var höfði hærri en aðrir menn og sköllóttur .     « Er þetta hann Skalla-Grímur , » sagði konungur , « hinn mikli maður ? »     Grímur sagði að hann kenndi rétt .     « Eg vil þá , » sagði konungur , « ef þú beiðist bóta fyrir Þórólf að þú gerist minn maður og gangir hér í hirðlög og þjónir mér .   Má mér svo vel líka þín þjónusta að eg veiti þér bætur eftir bróður þinn eða aðra sæmd eigi minni en eg veitti honum Þórólfi bróður þínum og skyldir þú betur kunna að gæta en hann ef eg gerði þig að svo miklum manni sem hann var orðinn . »     Skalla-Grímur svarar : « Það var kunnigt hversu miklu Þórólfur var framar en eg er að sér ger um alla hluti og bar hann enga gæfu til að þjóna þér konungur .   Nú mun eg ekki taka það ráð .   Eigi mun eg þjóna þér því að eg veit að eg mun eigi gæfu til bera að veita þér þá þjónustu sem eg mundi vilja og vert væri .   Hygg eg að mér verði meiri muna vant en Þórólfi . »     Konungur þagði og setti hann dreyrrauðan á að sjá .   Ölvir sneri þegar í brott og bað þá Grím ganga út .   Þeir gerðu svo , gengu út og tóku vopn sín .   Bað Ölvir þá fara í brott sem skjótast .   Gekk Ölvir á leið með þeim til vatnsins og margir menn með honum .     Áður þeir Skalla-Grímur skildust mælti Ölvir : « Annan veg var för þín , Grímur frændi , til konungs en eg mundi kjósa .   Fýsti eg þig mjög hingaðfararinnar en nú vil eg hins biðja að þú farir heim sem skyndilegast og þess með að þú komir eigi á fund Haralds konungs nema betri verði sætt ykkur en mér þykir nú á horfast og gæt þín vel fyrir konungi og hans mönnum . »     Síðan fóru þeir Grímur yfir vatnið en þeir Ölvir gengu þar til skip þau voru er upp voru sett við vatnið og hjuggu svo að ekki var fært því að þeir sáu mannför ofan frá konungsbænum .   Voru þeir menn margir saman og vopnaðir mjög og fóru æsilega .   Þá menn hafði Haraldur konungur sent eftir þeim til þess að drepa Grím .     Hafði konungur tekið til orða litlu síðar en þeir Grímur höfðu út gengið , sagði svo : « Það sé eg á skalla þeim hinum mikla að hann er fullur upp úlfúðar og hann verður að skaða þeim mönnum nokkurum er oss mun þykja afnám í ef hann náir .   Megið þér það ætla , þeir menn er hann mun kalla að í sökum séu við hann , að sá skalli mun engvan yðvarn spara ef hann kemst í færi .   Farið nú þá eftir honum og drepið hann . »     Síðan fóru þeir og komu til vatnsins og fengu þar engi skip þau er fær væru .   Fóru aftur síðan og sögðu konungi sína ferð og svo það að þeir Grímur mundu þá komnir yfir vatnið .     Skalla-Grímur fór leið sína og föruneyti hans til þess er hann kom heim .   Sagði Skalla-Grímur Kveld-Úlfi frá ferð þeirra .   Kveld-Úlfur lét vel yfir því er Grímur hafði eigi farið til konungs þess erindis að ganga til handa honum , sagði enn sem fyrr að þeir mundu af konungi hljóta skaða einn en enga uppreist .     Kveld-Úlfur og Skalla-Grímur ræddu oft um ráðagerð sína og kom það allt ásamt með þeim , sögðu svo að þeir mundu ekki mega vera þar í landi heldur en aðrir menn þeir er í ósætt væru við konung og mundi þeim hitt ráð að fara af landi á brott og þótti þeim það fýsilegt að leita til Íslands því að þá var sagt þar vel frá landkostum .   Þar voru þá komnir vinir þeirra og kunningjar , Ingólfur Arnarson og förunautar hans , og tekið sér landskosti og bústaði á Íslandi .   Máttu menn þar nema sér lönd ókeypis og velja bústaði .   Staðfestist það helst um ráðagerð þeirra að þeir mundu bregða búi sínu og fara af landi á brott .     Þórir Hróaldsson hafði verið í barnæsku að fóstri með Kveld-Úlfi og voru þeir Skalla-Grímur mjög jafnaldrar .   Var þar allkært í fóstbræðralagi .   Þórir var orðinn lendur maður konungs er þetta var tíðinda en vinátta þeirra Skalla-Gríms hélst ávallt .     Snemma um vorið bjuggu þeir Kveld-Úlfur skip sín .   Þeir höfðu mikinn skipakost og góðan , bjuggu tvo knörru mikla og höfðu á hvorum þrjá tigu manna þeirra er liðfærir voru og um fram konur og ungmenni .   Þeir höfðu með sér lausafé allt það er þeir máttu með komast , en jarðir þeirra þorði engi maður að kaupa fyrir ríki konungs .     En er þeir voru búnir þá sigldu þeir í brott .   Þeir sigldu í eyjar þær er Sólundir heita .   Það eru margar eyjar og stórar og svo mjög vogskornar að það er mælt að þar munu fáir menn vita allar hafnir .       Guttormur hét maður , son Sigurðar hjartar .   Hann var móðurbróðir Haralds konungs .   Hann var fósturfaðir konungs og ráðamaður fyrir liði hans því að konungur var þá á barns aldri fyrst er hann kom til ríkis .   Guttormur var hertogi fyrir liði Haralds konungs þá er hann vann land undir sig og var hann í öllum orustum þeim er konungur átti þá er hann gekk til lands í Noregi .   En er Haraldur var orðinn einvaldskonungur yfir landi öllu og hann settist um kyrrt þá gaf hann Guttormi frænda sínum Vesturfold og Austur-Agðir og Hringaríki og land það allt er átt hafði Hálfdan svarti faðir hans .   Guttormur átti sonu tvo og dætur tvær .   Synir hans hétu Sigurður og Ragnar en dætur hans Ragnhildur og Áslaug .     Guttormur tók sótt .   En er að honum leið þá sendi hann menn á fund Haralds konungs og bað hann sjá fyrir börnum sínum og fyrir ríki sínu .   Litlu síðar andaðist hann .     En er konungur spurði andlát hans þá lét hann kalla til sín Hallvarð harðfara og þá bræður , sagði að þeir skyldu fara sendiför hans austur í Vík .   Konungur var þá staddur í Þrándheimi .     Þeir bræður bjuggust til ferðar þeirrar sem veglegast , völdu sér lið og höfðu skip það er þeir fengu best .   Þeir höfðu það skip er átt hafði Þórólfur Kveld-Úlfsson og þeir höfðu tekið af Þorgísli gjallanda .   En er þeir voru búnir ferðar sinnar þá sagði konungur þeim erindi að þeir skyldu fara austur til Túnsbergs .   Þar var þá kaupstaður .   Þar hafði Guttormur haft aðsetu .     « Skuluð þið , » sagði konungur , « færa mér sonu Guttorms en dætur hans skulu þar upp fæðast til þess er eg gifti þær .   Skal eg fá menn til að varðveita ríkið og veita meyjunum fóstur . »     En er þeir bræður voru búnir þá fara þeir leið sína og byrjaði þeim vel .   Komu þeir um vorið í Vík austur til Túnsbergs og báru þar fram erindi sín .   Taka þeir Hallvarður við sonum Guttorms og miklu lausafé .   Fara þeir þá er þeir eru búnir aftur á leið .   Byrjaði þeim þá nokkurum mun seinna og varð ekki til tíðinda í þeirra ferð fyrr en þeir sigla norður um Sognsæ byr góðan og bjart veður og voru þá allkátir .       Kveld-Úlfur og þeir Skalla-Grímur héldu njósnum jafnan um sumarið inn á þjóðleiðinni .   Skalla-Grímur var hverjum manni skyggnari .   Hann sá sigling þeirra Hallvarðs og kenndi skipið því að hann hafði það skip séð fyrr þá er Þorgils fór með .   Skalla-Grímur hélt vörð á um ferð þeirra hvar þeir lögðu til hafnar um kveldið .   Síðan fer hann aftur til liðs síns og segir Kveld-Úlfi það er hann hafði séð , svo það að hann hafði kennt skipið það er þeir Hallvarður höfðu tekið af Þorgísli og Þórólfur hafði átt og þar mundu þeir menn nokkurir fylgja er veiður mundi í vera .     Síðan búast þeir og búa báða bátana og höfðu tuttugu menn á hvorum .   Stýrði öðrum Kveld-Úlfur en öðrum Skalla-Grímur .   Róa þeir síðan og leita skipsins en er þeir koma að þar er skipið lá þá lögðu þeir að landi .     Þeir Hallvarður höfðu tjaldað yfir skipi sínu og höfðu þá lagst til svefns .   En er þeir Kveld-Úlfur komu að þeim þá hljópu varðmenn upp er sátu við bryggjusporð og kölluðu á skip út , báðu menn upp standa , sögðu að ófriður fór að þeim .   Hljópu þeir Hallvarður til vopna sinna .     En er þeir Kveld-Úlfur komu að bryggjusporðinum þá gekk hann út að skutbryggju en Skalla-Grímur gekk fram að bryggjunni .   Kveld-Úlfur hafði í hendi bryntröll .   En er hann kom á skipið þá bað hann menn sína ganga hið ytra með borðum og höggva tjöldin úr klofum en hann óð aftur til lyftingarinnar og svo er sagt að þá hamaðist hann og fleiri voru þeir förunautar hans er þá hömuðust .   Þeir drápu menn þá alla er fyrir þeim urðu .   Slíkt sama gerði Skalla-Grímur þar er hann gekk um skipið .     Léttu þeir feðgar eigi fyrr en hroðið var skipið .   En er Kveld-Úlfur kom aftur að lyftingunni reiddi hann upp bryntröllið og höggur til Hallvarðs í gegnum hjálminn og höfuðið og sökk allt að skafti .   Hnykkti hann þá svo hart að sér að hann brá Hallvarði á loft og slöngdi honum útbyrðis .   Skalla-Grímur ruddi framstafninn og drap Sigtrygg .   Mart hljóp manna á kaf en menn Skalla-Gríms tóku bátinn er þeir höfðu þangað haft og reru til og drápu þá alla er á sundinu voru .     Þar lést alls manna Hallvarðs meir en fimm tigir manna en þeir Skalla-Grímur tóku skipið það er þeir Hallvarður höfðu þangað haft og fé allt það sem á var .     Þeir tóku höndum menn tvo eða þrjá þá er þeim þótti sem minnstir væru fyrir sér og gáfu grið og höfðu af þeim tíðindi , fréttu hverjir menn hefðu verið á skipinu og svo hvernig ferð þeirra hefði ætluð verið .   En er þeir voru vísir orðnir alls hins sanna þá könnuðu þeir valinn þann er á skipinu lá .   Fannst þeim þá það á að meiri hlutur manna hafði fyrir borð hlaupið og höfðu týnst en það er fallið hafði á skipinu .   Þeir synir Guttorms höfðu fyrir borð hlaupið og höfðu týnst .   Þá var annar þeirra tólf vetra en annar tíu og hinir vænlegustu menn .     Síðan lét Skalla-Grímur lausa fara þá menn er hann hafði grið gefið , og bað þá fara á fund Haralds konungs og segja honum vendilega frá þeim tíðindum er þar gerðust , og svo hverjir þar höfðu að verið .   « Skuluð þér , » sagði hann , « bera til konungs kviðling þenna :     Síðan fluttu þeir Grímur skipið með farmi út til skipa sinna , skiptu þá skipunum , hlóðu þetta er þá höfðu þeir fengið en ruddu hitt er þeir höfðu áður og minna var , báru þar í grjót og brutu þar á raufar og sökktu niður , sigldu síðan á haf út þegar byr gaf .     Svo er sagt að þeim mönnum væri farið er hamrammir eru eða þeim er berserksgangur var á að meðan það var framið þá voru þeir svo sterkir að ekki hélst við þeim en fyrst er af var gengið þá voru þeir ómáttkari en að vanda .   Kveld-Úlfur var og svo að þá er af honum gekk hamremmin þá kenndi hann mæði af sókn þeirri er hann hafði veitt og var hann þá af öllu saman ómáttugur svo að hann lagðist í rekkju .     En byr bar þá í haf út .   Kveld-Úlfur réð fyrir skipi því er þeir höfðu tekið af þeim Hallvarði .   Þeim byrjaði vel og héldu mjög samfloti svo að hvorir vissu löngum til annarra .     En er sóttist hafið þá elnaði sótt á hendur Kveld-Úlfi .   En er dró að því að hann var banvænn þá kallaði hann til skipverja sína og sagði þeim að honum þótti líklegt að þá mundi brátt skilja vega þeirra .   « Hefi eg , » sagði hann , « ekki kvellisjúkur verið en ef svo fer , sem mér þykir nú líklegast , að eg andist þá gerið mér kistu og látið mig fara fyrir borð og verður þetta annan veg en eg hugði að vera mundi ef eg skal eigi koma til Íslands og nema þar land .   Þér skuluð bera kveðju mína Grími syni mínum þá er þér finnist og segið honum það með , ef svo verður að hann kemur til Íslands og beri svo að þótt það muni ólíklegt þykja að eg sé þar fyrir , þá taki hann sér þar bústað sem næst því er eg hefi að landi komið . »     Litlu síðar andaðist Kveld-Úlfur .   Gerðu skipverjar hans svo sem hann hafði fyrir mælt að þeir lögðu hann í kistu og skutu síðan fyrir borð .     Grímur hét maður , son Þóris Ketilssonar kjölfara , kynstór maður og auðigur .   Hann var skipverji Kveld-Úlfs .   Hann hafði verið aldavinur þeirra feðga og hafði verið í ferðum bæði með þeim og Þórólfi , hafði hann og fengið reiði konungs fyrir þá sök .   Hann tók til forráða skipið eftir er Kveld-Úlfur var dauður .     En er þeir voru komnir við Ísland þá sigldu þeir sunnan að landi .   Þeir sigldu vestur fyrir landið því að þeir höfðu það spurt að Ingólfur hafði sér þar bústað tekið .   En er þeir komu fyrir Reykjanes og þeir sáu firðinum upp lúka þá stefna þeir inn í fjörðinn báðum skipunum .   Veður gerði hvasst og væta mikil og þoka .   Skildust þá skipin .   Sigldu þeir inn eftir Borgarfirði til þess er þraut sker öll , köstuðu þá akkerum til þess er veður lægði og ljóst gerði .   Þá biðu þeir flæðar .   Síðan fluttu þeir skipið upp í árós nokkurn .   Sú er kölluð Gufuá .   Leiddu þar skipið upp eftir ánni svo sem gekk , báru síðan farm af skipinu og bjuggust þar um hinn fyrsta vetur .     Þeir könnuðu landið með sæ , bæði upp og út .   En er þeir höfðu skammt farið þá fundu þeir í vík einni hvar upp var rekin kista Kveld-Úlfs .   Fluttu þeir kistuna á nes það , er þar varð , settu hana þar niður og hlóðu að grjóti .       Skalla-Grímur kom þar að landi er nes mikið gekk í sæ út og eið mjótt fyrir ofan nesið og báru þar farm af .   Það kölluðu þeir Knarrarnes .     Síðan kannaði Skalla-Grímur landið og var þar mýrlendi mikið og skógar víðir , langt í milli fjalls og fjöru , selveiðar nógar og fiskifang mikið .   En er þeir könnuðu landið suður með sjónum og varð þá fyrir þeim fjörður mikill en er þeir fóru inn með firði þeim þá léttu þeir eigi fyrr ferðinni en þeir fundu förunauta sína , Grím hinn háleyska og þá förunauta .   Varð þar fagnafundur .   Sögðu þeir Skalla-Grími að Kveld-Úlfur var þar til lands kominn og þeir höfðu hann jarðað .   Síðan fylgdu þeir Skalla-Grími þar til og sýndist honum svo sem þaðan mundi skammt á brott þar er bólstaðargerð góð mundi vera .     Fór Grímur þá í brott og aftur til skipverja sinna og sátu þar hvorir um veturinn sem þeir höfðu að komið .     Þá nam Skalla-Grímur land milli fjalls og fjöru , Mýrar allar út til Selalóns og hið efra til Borgarhrauns en suður til Hafnarfjalla og allt það land er vatnföll deila til sjóvar .   Hann flutti um vorið eftir skipið suður til fjarðarins og inn í vog þann er næstur var því er Kveld-Úlfur hafði til lands komið og setti þar bæ og kallaði að Borg en fjörðinn Borgarfjörð og svo héraðið upp frá kenndu þeir við fjörðinn .     Grími hinum háleyska gaf hann bústað fyrir sunnan Borgarfjörð þar er kallað var á Hvanneyri .   Þar skammt út frá skarst inn vík ein eigi mikil .   Fundu þeir þar andir margar og kölluðu Andakíl en Andakílsá er þar féll til sjávar .   Upp frá á þeirri til þeirrar ár er kölluð var Grímsá , þar í milli átti Grímur land .     Um vorið þá er Skalla-Grímur lét reka kvikfé sitt utan með sjó þá komu þeir á nes eitt lítið og veiddu þar álftir nokkurar og kölluðu Álftanes .     Skalla-Grímur gaf land skipverjum sínum .   Ána gaf hann land milli Langár og Háfslækjar og bjó hann að Ánabrekku .   Son hans var Önundur sjóni .   Grímólfur byggði fyrst á Grímólfsstöðum .   Við hann er kennd Grímólfsfit og Grímólfslækur .   Grímur hét son hans er bjó fyrir sunnan fjörð .   Hans son var Grímar er bjó á Grímarsstöðum .   Um hann deildu þeir Þorsteinn og Tungu-Oddur .   Grani bjó að Granastöðum í Digranesi .   Þorbirni krum gaf hann land upp með Gufá og Þórði beigalda .   Bjó Krumur í Krumshólum en Þórður að Beigalda .   Þóri þurs og þeim bræðrum gaf hann land upp frá Einkunnum og hið ytra með Langá .   Þórir þurs bjó á Þursstöðum .   Hans dóttir var Þórdís stöng er bjó í Stangarholti síðan .   Þorgeir bjó á Jarðlangsstöðum .     Skalla-Grímur kannaði land upp um hérað , fór fyrst inn með Borgarfirði til þess er fjörðinn þraut en síðan með ánni fyrir vestan er hann kallaði Hvítá því að þeir förunautar höfðu eigi séð fyrr vötn þau er úr jöklum höfðu fallið .   Þótti þeim áin undarlega lit .   Þeir fóru upp með Hvítá til þess er sú á varð fyrir þeim er féll úr norðri frá fjöllum .   Þá kölluðu þeir Norðurá og fóru upp með þeirri á til þess er enn varð á fyrir þeim og var það lítið vatnfall .   Fóru þeir yfir á þá og enn upp með Norðurá .   Sá þá brátt hvar hin litla áin féll úr gljúfrum og kölluðu þá Gljúfurá .   Síðan fóru þeir yfir Norðurá og fóru aftur enn til Hvítár og upp með henni .   Varð þá enn brátt á sú er þvers varð fyrir þeim og féll í Hvítá .   Þá kölluðu þeir Þverá .   Þeir urðu þess varir að þar var hvert vatn fullt af fiskum .   Síðan fóru þeir út aftur til Borgar .       Skalla-Grímur var iðjumaður mikill .   Hann hafði með sér jafnan mart manna , lét sækja mjög föng þau er fyrir voru og til atvinnu mönnum voru því að þá fyrst höfðu þeir fátt kvikfjár hjá því sem þurfti til fjölmennis þess sem var .   En það sem var kvikfjárins þá gekk öllum vetrum sjálfala í skógum .   Skalla-Grímur var skipasmiður mikill en rekavið skorti eigi vestur fyrir Mýrar .   Hann lét gera bæ á Álftanesi og átti þar bú annað , lét þaðan sækja útróðra og selveiðar og eggver er þá voru nóg föng þau öll , svo rekavið að láta að sér flytja .   Hvalakomur voru þá og miklar og skjóta mátti sem vildi .   Allt var það þá kyrrt í veiðistöð er það var óvant manni .   Hið þriðja bú átti hann við sjóinn á vestanverðum Mýrum .   Var þar enn betur komið að sitja fyrir rekum og þar lét hann hafa sæði og kalla að Ökrum .   Eyjar lágu þar út fyrir er hvalur fannst í og kölluðu þeir Hvalseyjar .   Skalla-Grímur hafði og menn sína uppi við laxárnar til veiða .   Odd einbúa setti hann við Gljúfurá að gæta þar laxveiðar .   Oddur bjó undir Einbúabrekkum .   Við hann er kennt Einbúanes .   Sigmundur hét maður er Skalla-Grímur setti við Norðurá .   Hann bjó þar er kallað var á Sigmundarstöðum .   Þar er nú kallað að Haugum .   Við hann er kennt Sigmundarnes .   Síðan færði hann bústað sinn í Munaðarnes , þótti þar hægra til laxveiða .     En er fram gekk mjög kvikfé Skalla-Gríms þá gekk féið upp til fjalla allt á sumrum .   Hann fann mikinn mun á að það fé varð betra og feitara er á heiðum gekk , svo það að sauðfé hélst á vetrum í fjalldölum þótt ei verði ofan rekið .   Síðan lét Skalla-Grímur gera bæ uppi við fjallið og átti þar bú , lét þar varðveita sauðfé sitt .   Það bú varðveitti Grís og er við hann kennd Grísartunga .   Stóð þá á mörgum fótum fjárafli Skalla-Gríms .     Stundu síðar en Skalla-Grímur hafði út komið kom skip af hafi í Borgarfjörð og átti sá maður er Óleifur var kallaður hjalti .   Hann hafði með sér konu sína og börn og annað frændlið sitt og hafði svo ætlað ferð sína að fá sér bústað á Íslandi .   Óleifur var maður auðigur og kynstór og spakur að viti .   Skalla-Grímur bauð Óleifi heim til sín til vistar og liði hans öllu en Óleifur þekktist það og var hann með Skalla-Grími hinn fyrsta vetur er Óleifur var á Íslandi .     En eftir um vorið vísaði Skalla-Grímur Óleifi til landskostar fyrir sunnan Hvítá upp frá Grímsá til Flókadalsár .   Óleifur þekktist það og fór þangað búferli sínu og setti þar bústað er heitir að Varmalæk .   Hann var göfugur maður .   Hans synir voru þeir Ragi í Laugardal og Þórarinn Ragabróðir er lögsögu tók á Íslandi næst eftir Hrafn Hængsson .   Þórarinn bjó að Varmalæk .   Hann átti Þórdísi , dóttur Ólafs feilans , systur Þórðar gellis .       Haraldur konungur hinn hárfagri lagði eigu sína á jarðir þær allar er þeir Kveld-Úlfur og Skalla-Grímur höfðu eftir átt í Noregi og allt það fé annað er hann náði .   Hann leitaði og mjög eftir mönnum þeim er verið höfðu í ráðum og vitorðum eða nokkurum tilbeina með þeim Skalla-Grími um verk þau er þeir unnu áður Skalla-Grímur fór úr landi á brott , og svo kom sá fjandskapur er konungi var á þeim feðgum að hann hataðist við frændur þeirra eða aðra nauðleytamenn eða þá menn er hann vissi að þeim höfðu allkærir verið í vináttu .   Sættu sumir af honum refsingum og margir flýðu undan og leituðu sér hælis , sumir innan lands en sumir flýðu með öllu af landi á brott .     Yngvar mágur Skalla-Gríms var einn af þessum mönnum er nú var frá sagt .   Tók hann það ráð að hann varði fé sínu svo sem hann mátti í lausaeyri og fékk sér hafskip , réð þar menn til og bjó ferð sína til Íslands því að hann hafði þá spurt að Skalla-Grímur hafði tekið þar staðfestu og eigi mundi þar skorta landakosti með Skalla-Grími .   En er þeir voru búnir og byr gaf þá sigldi hann í haf og greiddist ferð hans vel .   Kom hann til Íslands fyrir sunnan landið og hélt vestur fyrir Reykjanes og sigldi inn á Borgarfjörð og hélt inn í Langá og upp allt til foss , báru þar farm af skipinu .     En er Skalla-Grímur spurði aðkomu Yngvars þá fór hann þegar á fund hans og bauð honum til sín með svo mörgum mönnum sem hann vildi .   Yngvar þekktist það .   Var skipið upp sett en Yngvar fór til Borgar með marga menn og var þann vetur með Skalla-Grími .   En að vori bauð Skalla-Grímur honum landakosti .   Hann gaf Yngvari bú það er hann átti á Álftanesi og land inn til Leirulækjar og út til Straumfjarðar .   Síðan fór hann til útbús þess og tók þar við og var hann hinn nýtasti maður og hafði auð fjár .   Skalla-Grímur gerði þá bú í Knarrarnesi og átti þar bú lengi síðan .     Skalla-Grímur var járnsmiður mikill og hafði rauðablástur mikinn á vetrin .   Hann lét gera smiðju með sjónum mjög langt út frá Borg þar sem heitir Raufarnes .   Þótti honum skógar þar fjarlægir .   En er hann fékk þar engan stein þann er svo væri harður eða sléttur að honum þætti gott að lýja járn við - því að þar er ekki malargrjót , eru þar smáir sandar allt með sæ - var það eitt kveld þá er aðrir menn fóru að sofa að Skalla-Grímur gekk til sjóvar og hratt fram skipi áttæru er hann átti og reri út til Miðfjarðareyja , lét þá hlaupa niður stjóra fyrir stafn á skipinu .   Síðan steig hann fyrir borð og kafaði og hafði upp með sér stein og færði upp í skipið .   Síðan fór hann sjálfur upp í skipið og reri til lands og bar steininn til smiðju sinnar og lagði niður fyrir smiðjudyrum og lúði þar síðan járn við .   Liggur sá steinn þar enn og mikið sindur hjá og sér það á steininum að hann er barður ofan og það er brimsorfið grjót og ekki því grjóti líkt öðru er þar er og munu nú ekki meira hefja fjórir menn .     Skalla-Grímur sótti fast smiðjuverkið en húskarlar hans vönduðu um og þótti snemma risið .   Þá orti hann vísu þessa :       Skalla-Grímur og þau Bera áttu börn mjög mörg og var það fyrst að öll önduðust .   Þá gátu þau son og var vatni ausinn og hét Þórólfur .   En er hann fæddist upp þá var hann snemma mikill vexti og hinn vænsti sýnum .   Var það allra manna mál að hann mundi vera hinn líkasti Þórólfi Kveld-Úlfssyni er hann var eftir heitinn .   Þórólfur var langt um fram jafnaldra sína að afli .   En er hann óx upp gerðist hann íþróttamaður um flesta þá hluti er þá var mönnum títt að fremja , þeim er vel voru að sér gervir .   Þórólfur var gleðimaður mikill .   Snemma var hann svo fullkominn að afli að hann þótti vel liðfær með öðrum mönnum .   Varð hann brátt vinsæll af alþýðu .   Unni honum og vel faðir og móðir .     Þau Skalla-Grímur áttu dætur tvær .   Hét önnur Sæunn en önnur Þórunn .   Voru þær og efnilegar í uppvexti .     Enn áttu þau Skalla-Grímur son .   Var sá vatni ausinn og nafn gefið og kallaður Egill .   En er hann óx upp þá mátti það brátt sjá á honum að hann mundi verða mjög ljótur og líkur föður sínum , svartur á hár .   En þá er hann var þrevetur þá var hann mikill og sterkur svo sem þeir sveinar aðrir er voru sex vetra eða sjö .   Hann var brátt málugur og orðvís .   Heldur var hann illur viðureignar er hann var í leikum með öðrum ungmennum .     Það vor fór Yngvar til Borgar og var það að erindum að hann bauð Skalla-Grími til boðs út þangað til sín og nefndi til þeirrar ferðar Beru dóttur sína og Þórólf son hennar og þá menn aðra er þau Skalla-Grímur vildu að færu .   Skalla-Grímur hét för sinni .   Fór Yngvar þá heim og bjó til veislunnar og lét þá öl heita .     En er að þeirri stefnu kemur er Skalla-Grímur skyldi til boðsins fara og þau Bera þá bjóst Þórólfur til ferðar með þeim og húskarlar svo að þau voru fimmtán saman .     Egill ræddi um við föður sinn að hann vildi fara « á eg þar slíkt kynni sem Þórólfur , » segir hann .     « Ekki skaltu fara , » segir Skalla-Grímur , « því að þú kannt ekki fyrir þér að vera í fjölmenni þar er drykkjur eru miklar er þú þykir ekki góður viðskiptis að þú sért ódrukkinn . »     Steig þá Skalla-Grímur á hest sinn og reið í brott en Egill undi illa við sinn hlut .   Hann gekk úr garði og hitti eykhest einn er Skalla-Grímur átti , fór á bak og reið eftir þeim Skalla-Grími .   Honum varð ógreiðfært um mýrarnar því að hann kunni enga leið en hann sá þó mjög oft reið þeirra Skalla-Gríms þá er eigi bar fyrir holt eða skóga .   Er það að segja frá hans ferð að síð um kveldið kom hann á Álftanes þá er menn sátu þar að drykkju .   Gekk hann inn í stofu .   En er Yngvar sá Egil þá tók hann við honum feginsamlega og spurði hví hann hefði svo síð komið .   Egill sagði hvað þeir Skalla-Grímur höfðu við mælst .   Yngvar setti Egil hjá sér .   Sátu þeir gagnvert þeim Skalla-Grími og Þórólfi .     Það var þar haft ölteiti að menn kváðu vísur .   Þá kvað Egill vísu :     Yngvar hélt upp vísu þeirri og þakkaði vel Agli vísuna .   En um daginn eftir þá færði Yngvar Agli að skáldskaparlaunum kúfunga þrjá og andaregg .   En um daginn eftir við drykkju kvað Egill vísu aðra um bragarlaun :     Vel lagði Egill í þökk skáldskap sinn við marga menn .     Ekki varð þá fleira til tíðinda í ferð þeirra .   Fór Egill heim með Skalla-Grími .       Björn hét hersir ríkur í Sogni er bjó á Aurlandi .   Hans son var Brynjólfur er arf allan tók eftir föður sinn .   Synir Brynjólfs voru þeir Björn og Þórður .   Þeir voru menn á ungum aldri er þetta var tíðinda .   Björn var farmaður mikill , var stundum í víking en stundum í kaupferðum .   Björn var hinn gervilegasti maður .     Það barst að á einu hverju sumri að Björn var staddur í Fjörðum að veislu nokkurri fjölmennri .   Þar sá hann mey fagra þá er honum fannst mikið um .   Hann spurði eftir hverrar ættar hún var .   Honum var það sagt að hún var systir Þóris hersis Hróaldssonar og hét Þóra hlaðhönd .   Björn hóf upp bónorð sitt og bað Þóru en Þórir synjaði honum ráðsins og skildust þeir að svo gervu .     En það sama haust fékk Björn sér liðs og fór með skútu alskipaða norður í Fjörðu og kom til Þóris og svo að hann var eigi heima .   Björn nam Þóru á brott og hafði heim með sér á Aurland .   Voru þau þar um veturinn og vildi Björn gera brúðlaup til hennar .   Brynjólfi föður hans líkaði það illa er Björn hafði gert , þótti svívirðing í því þar sem áður hafði löng vinátta verið með Þóri og Brynjólfi .     « Því síður skaltu Björn , » segir Brynjólfur , « brúðlaup til Þóru gera hér með mér að óleyfi Þóris bróður hennar , að hún skal hér svo vel sett sem hún væri mín dóttir en systir þín . »     En svo varð að vera allt sem Brynjólfur kvað á þar í hans híbýlum hvort er Birni líkaði vel eða illa .     Brynjólfur sendi menn til Þóris að bjóða honum sætt og yfirbætur fyrir för þá er Björn hafði farið .   Þórir bað Brynjólf senda heim Þóru , sagði að ekki mundi af sætt verða ella .   En Björn vildi fyrir engan mun láta hana í brott fara þó að Brynjólfur beiddi þess .   Leið svo af veturinn .     En er vora tók þá ræddu þeir Brynjólfur og Björn einn dag um ráðagerðir sínar .   Spurði Brynjólfur hvað hann ætlaðist fyrir .     Björn sagði það líkast að hann mundi fara af landi á brott .   « Er mér það næst skapi , » sagði hann , « að þú fáir mér langskip og þar lið með og fari eg í víking . »     « Engi von er þess , » sagði Brynjólfur , « að eg fái þér í hendur herskip og lið mikið því að eg veit eigi nema þá komir þú þar niður er mér er öll óaufúsa á og stendur þó nú áður ærin óró af þér .   Kaupskip mun eg fá þér í hendur og þar með kaupeyri .   Farðu síðan suður til Dyflinnar .   Sú er nú ferð frægust .   Mun eg fá þér föruneyti gott . »     Björn segir svo að hann mundi það verða upp að taka sem Brynjólfur vildi .   Lét hann þá búa kaupskip gott og fékk menn til .   Bjóst Björn þá til þeirrar ferðar og varð ekki snemmbúinn .     En er Björn var albúinn og byr rann á þá steig hann á bát með tólf menn og reri inn á Aurland og gengu upp til bæjar og til dyngju þeirrar er móðir hans átti .   Sat hún þar inni og konur mjög margar .   Þar var Þóra .   Björn sagði að Þóra skyldi með honum fara .   Leiddu þeir hana í brott en móðir hans bað konurnar vera eigi svo djarfar að þær gerðu vart við inn í skálann , sagði að Brynjólfur mundi illa í höndum hafa ef hann vissi og sagði að þá væri búið við geig miklum með þeim feðgum .   En klæðnaður Þóru og gripir voru þar allir lagðir til handargagns og höfðu þeir Björn það allt með sér .   Fóru þeir síðan um nóttina út til skips síns , drógu þegar segl sitt og sigldu út eftir Sognsæ og síðan í haf .     Þeim byrjaði illa og höfðu réttu stóra og velkti lengi í hafi , því að þeir voru öruggir í því að firrast Noreg sem mest .   Það var einn dag að þeir sigldu austan að Hjaltlandi hvasst veður og lestu skipið í landtöku við Mósey , báru þar af farminn og fóru í borg þá er þar var og báru þangað allan varning sinn og settu upp skipið og bættu er brotið var .       Litlu fyrir vetur kom skip til Hjaltlands sunnan úr Orkneyjum .   Sögðu þeir þau tíðindi að langskip hafði komið um haustið til eyjanna .   Voru það sendimenn Haralds konungs með þeim erindum til Sigurðar jarls að konungur vildi drepa láta Björn Brynjólfsson hvar sem hann yrði áhendur og slíkar orðsendingar gerði hann til Suðureyja allt til Dyflinnar .   Björn spurði þessi tíðindi og það með að hann var útlægur í Noregi .   En þegar er Björn hafði komið til Hjaltlands gerði hann brullaup til Þóru .   Sátu þau um veturinn í Móseyjarborg .     En þegar um vorið er sjó tók að lægja setti Björn fram skip sitt og bjó sem ákaflegast .   En er hann var búinn og byr gaf sigldi hann í haf .   Fengu þeir veður stór og voru litla stund úti , komu sunnan að Íslandi .   Gekk þá veður á land og bar þá vestur fyrir landið og þá í haf út .   En er þeim gaf byr aftur þá sigldu þeir að landinu .   Engi var sá maður þar innan borðs er verið hefði fyrr á Íslandi .     Þeir sigldu inn á fjörð einn furðulega mikinn og bar þá að hinni vestri ströndinni .   Sá þar til lands inn ekki nema boða eina og hafnleysur .   Beittu þá sem þverast austur fyrir landið allt til þess er fjörður varð fyrir þeim og sigldu þeir inn eftir firðinum til þess er lokið var skerjum öllum og brimi .   Þá lögðu þeir að nesi einu , lá þar ey fyrir utan en sund djúpt í milli , festu þar skipið .   Vík gekk upp fyrir vestan nesið en upp af víkinni stóð borg mikil .     Björn gekk á bát einn og menn með honum .   Björn sagði förunautum sínum að þeir skyldu varast að segja það ekki frá ferðum sínum er þeim stæði vandræði af því .   Þeir Björn reru til bæjarins og hittu þar menn að máli .   Spurðu þeir þess fyrst hvar þeir voru að landi komnir .   Menn sögðu að það hét að Borgarfirði en bær sá er þar var hét að Borg en Skalla-Grímur bóndinn .   Björn kannaðist brátt við hann og gekk til móts við Skalla-Grím og töluðust þeir við .   Spurði Skalla-Grímur hvað mönnum þeir væru .   Björn nefndi sig og föður sinn en Skalla-Grími var allur kunnleiki á Brynjólfi og bauð Birni allan forbeina sinn þann er hann þurfti .   Björn tók því þakksamlega .   Þá spurði Skalla-Grímur hvað fleira væri þeirra manna á skipi er virðingarmenn væru .   Björn sagði að þar var Þóra Hróaldsdóttir , systir Þóris hersis .   Skalla-Grímur varð við það allglaður og sagði svo að það var skylt og heimult um systur Þóris fóstbróður síns að hann gerði slíkan forbeina sem þurfti eða hann hefði föng til og bauð þeim Birni báðum til sín með alla skipverja sína .   Björn þekktist það .   Var þá fluttur farmur af skipinu upp í tún að Borg .   Settu þeir þar búðir sínar en skipið var leitt upp í læk þann er þar verður .   En þar er kallað Bjarnartöður sem þeir Björn höfðu búðir .     Björn og þeir skipverjar allir fóru til vistar með Skalla-Grími .   Hann hafði aldrei færri menn með sér en sex tigu vígra karla .       Það var um haustið þá er skip höfðu komið til Íslands af Noregi að sá kvittur kom yfir að Björn mundi hafa hlaupist á brott með     Þóru og ekki að ráði frænda hennar .   Konungur hafði gert hann útlaga fyrir það úr Noregi .     En er Skalla-Grímur varð þess var þá kallaði hann Björn til sín og spurði hvernig farið væri um kvonfang hans , hvort það hefði gert verið að ráði frænda .   « Var mér eigi þess von , » sagði hann , « um son Brynjólfs að eg mundi eigi vita hið sanna af þér . »     Björn sagði : « Satt eitt hefi eg þér sagt Grímur en eigi máttu ámæla mér fyrir það þótt eg segði þér eigi lengra en þú spurðir .   En þó skal nú við ganga því er satt er að þú hefir sannspurt , að ekki var þetta ráð gert við samþykki Þóris bróður hennar . »     Þá mælti Skalla-Grímur , reiður mjög : « Hví varstu svo djarfur að þú fórst á minn fund eða vissir þú eigi hver vinátta var með okkur Þóri ? »     Björn segir : « Vissi eg , » segir hann , « að með ykkur var fóstbræðralag og vinátta kær .   En fyrir því sótti eg þig heim að mig hafði hér að landi borið og eg vissi að mér mundi ekki týja að forðast þig .   Mun nú vera á þínu valdi hver minn hluti skal verða en góðs vænti eg af því að eg er heimamaður þinn . »     Síðan gekk fram Þórólfur son Skalla-Gríms og lagði til mörg orð og bað föður sinn að hann gæfi Birni eigi þetta að sök er þó hafði hann tekið við Birni .   Margir aðrir lögðu þar orð til .     Kom þá svo að Grímur sefaðist , sagði að Þórólfur mundi þá ráða « og tak þú við Birni og ef þú vilt , ver til hans svo vel sem þú vilt . »       Þóra ól barn um sumarið og var það mær .   Var hún vatni ausin og nafn gefið og hét Ásgerður .   Bera fékk til konu að gæta meyjarinnar .     Björn var um veturinn með Skalla-Grími og allir skipverjar hans .   Þórólfur gerði sér títt við Björn og var honum fylgjusamur .     En er vor kom þá var það einnhvern dag að Þórólfur gekk til máls við föður sinn og spurði hann þess hvert ráð hann vildi leggja til við Björn veturgest sinn , eða hverja ásjá hann vildi honum veita .   Grímur spurði Þórólf hvað hann ætlaðist fyrir .     « Það ætla eg , » segir Þórólfur , « að Björn vildi helst fara til Noregs ef hann mætti þar í friði vera .   Þætti mér það ráð fyrir liggja faðir að þú sendir menn til Noregs að bjóða sættir fyrir Björn og mun Þórir mikils virða orð þín . »     Svo kom Þórólfur fyrirtölum sínum að Skalla-Grímur skipaðist við og fékk menn til utanferðar um sumarið .   Fóru þeir menn með orðsendingar og jartegnir til Þóris Hróaldssonar og leituðu um sættir með þeim Birni .   En þegar er Brynjólfur vissi þessa orðsending þá lagði hann allan hug á að bjóða sættir fyrir Björn .   Kom þá svo því máli að Þórir tók sættir fyrir Björn því að hann sá það að þá var svo komið að Björn þurfti þá ekki að óttast um sig .   Tók Brynjólfur þá sættum fyrir Björn en sendimenn Gríms voru um veturinn með Þóri en Björn var þann vetur með     Skalla-Grími .     En eftir um sumarið fóru sendimenn Skalla-Gríms aftur .   En er þeir komu aftur um haustið þá sögðu þeir þau tíðindi að Björn var í sætt tekinn í Noregi .   Björn var hinn þriðja vetur með Skalla-Grími en eftir um vorið bjóst hann til brottferðar og sú sveit manna er honum hafði þangað fylgt .     En er Björn var búinn ferðar sinnar þá sagði Bera að hún vill að Ásgerður fóstra hennar sé eftir en þau Björn þekktust það og var mærin eftir og fæddist þar upp með þeim Skalla-Grími .     Þórólfur son Skalla-Gríms réðst til ferðar með Birni og fékk Skalla-Grímur honum fararefni .   Fór hann utan um sumarið með Birni .   Greiddist þeim vel og komu af hafi utan að Sognsæ .   Sigldi Björn þá inn í Sogn og fór síðan heim til föður síns .   Fór Þórólfur heim með honum .   Tók Brynjólfur þá við þeim feginsamlega .     Síðan voru ger orð Þóri Hróaldssyni .   Lögðu þeir Brynjólfur stefnu sín í milli .   Kom þar og Björn til þeirrar stefnu .   Tryggðu þeir Þórir þá sættir með sér .   Síðan greiddi Þórir af hendi fé það er Þóra átti í hans garði og síðan tóku þeir upp , Þórir og Björn , vináttu með tengdum .   Var Björn þá heima á Aurlandi með Brynjólfi .   Þórólfur var og þar í allgóðu yfirlæti af þeim feðgum .       Haraldur konungur hafði löngum aðsetu sína á Hörðalandi eða Rogalandi að stórbúum þeim er hann átti að Útsteini eða Ögvaldsnesi eða á Fitjum , á Álreksstöðum eða á Lygru , á Sæheimi .   En þann vetur , er nú var frá sagt , var konungur norður í landi .   En er þeir Björn og Þórólfur höfðu verið einn vetur í Noregi og vor kom þá bjuggu þeir skip og öfluðu manna til , fóru um sumarið í víking í Austurveg en fóru heim að hausti og höfðu aflað fjár mikils .   En er þeir komu heim þá spurðu þeir að Haraldur konungur var þá á Rogalandi og mundi þar sitja um veturinn .   Þá tók Haraldur konungur að eldast mjög en synir hans voru þá mjög á legg komnir margir .     Eiríkur son Haralds konungs er kallaður var blóðöx var þá á ungum aldri .   Hann var á fóstri með Þóri hersi Hróaldssyni .   Konungur unni Eiríki mest sona sinna .   Þórir var þá í hinum mestum kærleikum við konung .     Björn og þeir Þórólfur fóru fyrst á Aurland er þeir komu heim en síðan byrjuðu þeir ferð sína norður í Fjörðu að sækja heim Þóri hersi .   Þeir höfðu karfa þann er reru á borð tólf menn eða þrettán og höfðu nær þrjá tigu manna .   Skip það höfðu þeir fengið um sumarið í víking .   Það var steint mjög fyrir ofan sjó og var hið fegursta .   En er þeir komu til Þóris fengu þeir þar góðar viðtökur og dvöldust þar nokkura hríð en skipið flaut tjaldað fyrir bænum .     Það var einn dag er þeir Þórólfur og Björn gengu ofan til skipsins .   Þeir sáu að Eiríkur konungsson var þar , gekk stundum á skipið út en stundum á land upp , stóð þá og horfði á skipið .     Þá mælti Björn til Þórólfs : « Mjög undrast konungsson skipið og bjóð þú honum að þiggja að þér því að eg veit að okkur verður það að liðsemd mikilli við konung ef Eiríkur er flutningsmaður okkar .   Hefi eg heyrt það sagt að konungur hafi þungan hug á þér af sökum föður þíns . »     Þórólfur sagði að það mundi vera gott ráð .   Gengu þeir síðan ofan til skipsins og mælti Þórólfur : « Vandlega hyggur þú að skipinu konungsson .   Hversu líst þér á ? »     « Vel , » segir hann , « hið fegursta er skipið , » segir hann .     « Þá vil eg gefa þér , » sagði Þórólfur , « skipið ef þú vilt þiggja . »     « Þiggja vil eg , » segir Eiríkur , « en þér munu lítil þykja launin þótt eg heiti þér vináttu minni en það stendur þó til vonar ef eg held lífi . »     Þórólfur segir að þau laun þótti honum miklu meira verð en skipið .   Skildust þá síðan en þaðan af var konungsson allkátur við þá Þórólf .     Þeir Björn og Þórólfur koma á ræðu við Þóri hvað hann ætlar , hvort það sé með sannindum að konungur hafi þungan hug á Þórólfi .   Þórir dylur þess ekki að hann hefði það heyrt .     « Þá vildi eg það , » sagði Björn , « að þú færir á fund konungs og flyttir mál Þórólfs fyrir honum því að eitt skal ganga yfir okkur Þórólf báða .   Gerði hann svo við mig þá er eg var á Íslandi . »     Svo kom að Þórir hét ferðinni til konungs og bað þá freista ef Eiríkur konungsson vildi fara með honum .   En er þeir Þórólfur og Björn komu á þessar ræður fyrir Eirík þá hét hann sinni umsýslu við föður sinn .     Síðan fóru þeir Þórólfur og Björn leið sína í Sogn en Þórir og Eiríkur konungsson skipuðu karfa þann hinn nýgefna og fóru suður á fund konungs og hittu hann á Hörðalandi .   Tók hann feginsamlega við þeim .   Dvöldust þeir þar um hríð og leituðu þess dagráðs að hitta konung að hann var í góðu skapi , báru þá upp þetta mál fyrir konung , sögðu að sá maður var þar kominn er Þórólfur hét , son Skalla-Gríms « vildum vér þess biðja konungur að þú minntist þess er frændur hans hafa vel til þín gert en létir hann eigi gjalda þess er faðir hans gerði þótt hann hefndi bróður síns . »     Talaði Þórir um það mjúklega en konungur svaraði heldur stutt , sagði að þeim hafði ótili mikill staðið af Kveld-Úlfi og sonum hans og lét þess von að sjá Þórólfur mundi enn vera skaplíkur frændum sínum .   « Eru þeir allir , » sagði hann , « ofsamenn miklir svo að þeir hafa ekki hóf við og hirða eigi við hverja þeir eiga að skipta . »     Síðan tók Eiríkur til máls , sagði að Þórólfur hefði vingast við hann og gefið honum ágætan grip , skip það er þeir höfðu þar « hefi eg heitið honum vináttu minni fullkominni .   Munu fáir til verða að vingast við mig ef þessum skal ekki tjá .   Muntu eigi það vera láta faðir um þann mann er til þess hefir fyrstur orðið að gefa mér dýrgripi . »     Svo kom að konungur hét þeim því áður létti að Þórólfur skyldi í friði vera fyrir honum .   « En ekki vil eg , » kvað hann , « að hann komi á minn fund .   En gera máttu Eiríkur hann svo kæran þér sem þú vilt , eða fleiri þá frændur , en vera mun annaðhvort að þeir munu þér verða mjúkari en mér hafa þeir orðið eða þú munt þessar bænar iðrast og svo þess ef þú lætur þá lengi með þér vera . »     Síðan fór Eiríkur blóðex og þeir Þórir heim í Fjörðu , sendu síðan orð og létu segja Þórólfi hvert þeirra erindi var orðið til konungs .     Þeir Þórólfur og Björn voru þann vetur með Brynjólfi en mörg sumur lágu þeir í víking en um vetrum voru þeir með Brynjólfi en stundum með Þóri .       Eiríkur blóðex tók þá við ríki .   Hann hafði yfirsókn á Hörðalandi og um Fjörðu .   Tók hann þá og hafði með sér hirðmenn .     Og eitthvert vor bjó Eiríkur blóðex för sína til Bjarmalands og vandaði mjög lið til þeirrar ferðar .   Þórólfur réðst til ferðar með Eiríki og var í stafni á skipi hans og bar merki hans .   Þórólfur var þá hverjum manni meiri og sterkari og líkur um það föður sínum .     Í ferð þeirri var mart til tíðinda .   Eiríkur átti orustu mikla á Bjarmalandi við Vínu .   Fékk Eiríkur þar sigur , svo sem segir í kvæðum hans , og í þeirri ferð fékk hann Gunnhildar dóttur Össurar tota og hafði hana heim með sér .   Gunnhildur var allra kvenna vænst og vitrust og fjölkunnig mjög .   Kærleikar miklir voru með þeim Þórólfi og Gunnhildi .   Þórólfur var þá jafnan á vetrum með Eiríki en á sumrum í víkingu .     Það var þá næst til tíðinda að Þóra kona Bjarnar tók sótt og andaðist en nokkuru síðar fékk Björn sér annarrar konu .   Hún hét Ólöf , dóttir Erlings hins auðga úr Ostur .   Þau áttu dóttur er Gunnhildur hét .     Maður hét Þorgeir þyrnifótur .   Hann bjó á Hörðalandi í Fenhring .   Þar heitir á Aski .   Hann átti þrjá sonu .   Hét einn Haddur , annar Berg-Önundur , þriðji hét Atli hinn skammi .   Berg-Önundur var hverjum meiri og sterkari og var maður ágjarn og ódæll .   Atli hinn skammi var maður ekki hár og riðvaxinn og var rammur að afli .   Þorgeir var maður stórauðigur að fé .   Hann var blótmaður mikill og fjölkunnigur .   Haddur lá í víking og var sjaldan heima .       Þórólfur Skalla-Grímsson bjóst eitt sumar til kaupferðar .   Ætlaði þá , sem hann gerði , að fara til Íslands og hitta föður sinn .   Hann hafði þá lengi á brottu verið .   Hann hafði þá ógrynni fjár og dýrgripi marga .     En er hann var búinn til ferðar þá fór hann á fund Eiríks konungs .   En er þeir skildust seldi konungur í hendur Þórólfi exi er hann kveðst gefa vilja Skalla-Grími .   Exin var snaghyrnd og mikil og gullbúin , upp skellt skaftið með silfri og var það hinn virðilegasti gripur .     Þórólfur fór ferðar sinnar þegar hann var búinn og greiddist honum vel og kom skipi sínu í Borgarfjörð og fór þegar bráðlega heim til föður síns .   Varð þar fagnafundur mikill er þeir hittust .   Síðan fór Skalla-Grímur til skips móti Þórólfi , lét setja upp skipið en Þórólfur fór heim til Borgar með tólfta mann .     En er hann kom heim bar hann Skalla-Grími kveðju Eiríks konungs og færði honum exi þá er konungur hafði sent honum .   Skalla-Grímur tók við exinni , hélt upp og sá á um hríð og ræddi ekki um , festi upp hjá rúmi sínu .     Það var um haustið einnhvern dag að Borg að Skalla-Grímur lét reka heim yxn mjög marga er hann ætlaði til höggs .   Hann lét leiða tvo yxn saman undir húsvegg og leiða á víxl .   Hann tók hellustein vel mikinn og skaut niður undir hálsana .   Síðan gekk hann til með exina konungsnaut og hjó yxnina báða senn svo að höfuðið tók af hvorumtveggja en exin hljóp niður í steininn svo að munnurinn brast úr allur og rifnaði upp í gegnum herðuna .   Skalla-Grímur sá í eggina og ræddi ekki um , gekk síðan inn í eldahús og steig síðan á stokk upp og skaut exinni upp á hurðása .   Lá hún þar um veturinn .     En um vorið lýsti Þórólfur yfir því að hann ætlaði utan að fara um sumarið .   Skalla-Grímur latti hann , sagði að þá var gott heilum vagni heim að aka .   « Hefir þú , » sagði hann , « farið fremdarför mikla en það er mælt er ýmsar verður er margar fer .   Tak þú nú hér við fjárhlut svo miklum að þú þykist verða mega gildur maður af . »     Þórólfur sagði að hann vill enn fara einhverja ferð « og á eg nauðsynleg erindi til fararinnar .   En þá er eg kem út öðru sinni mun eg hér staðfestast .   En Ásgerður fóstra þín skal fara utan með mér á fund föður síns .   Bauð hann mér um það þá er eg fór austan . »     Skalla-Grímur kvað hann og ráða mundu « en svo segir mér hugur um ef við skiljumst nú sem við munum eigi finnast síðan . »     Síðan fór Þórólfur til skips síns og bjó það .   En er hann var albúinn fluttu þeir út skipið til Digraness og lá þar til byrjar .   Fór þá Ásgerður til skips með honum .     En áður Þórólfur fór frá Borg þá gekk Skalla-Grímur til og tók exina ofan af hurðásum , konungsgjöfina , og gekk út með .   Var þá skaftið svart af reyk en exin ryðgengin .   Skalla-Grímur sá í egg exinni .   Síðan seldi hann Þórólfi exina .   Skalla-Grímur kvað vísu :       Það varð til tíðinda meðan Þórólfur hafði verið utanlendis en Skalla-Grímur bjó að Borg að eitt sumar kom kaupskip af Noregi í Borgarfjörð .   Var þá víða höfð uppsát kaupskipum í ár eða í lækjarósa eða í sík .   Maður hét Ketill er kallaður var Ketill blundur er átti skip það .   Hann var norrænn maður , kynstór og auðigur .   Geir hét son hans er þá var fulltíði og var á skipi með honum .   Ketill ætlaði að fá sér bústað á Íslandi .   Hann kom síð sumars .   Skalla-Grímur vissi öll deili á honum .   Bauð Skalla-Grímur honum til vistar með sér með allt föruneyti sitt .   Ketill þekktist það og var hann um veturinn með Skalla-Grími .     Þann vetur bað Geir son Ketils Þórunnar dóttur Skalla-Gríms og var það að ráði gert .   Fékk Geir Þórunnar .   En eftir um vorið vísaði Skalla-Grímur Katli til lands upp frá landi Óleifs með Hvítá frá Flókadalsárósi og til Reykjadalsáróss og tungu þá alla er þar var á milli upp til Rauðsgils og Flókadal allan fyrir ofan brekkur .   Ketill bjó í Þrándarholti en Geir í Geirshlíð .   Hann átti annað bú í Reykjadal að Reykjum hinum efrum .   Hann var kallaður Geir hinn auðgi .   Hans synir voru þeir Blund-Ketill og Þorgeir blundur .   Þriðji var Þóroddur Hrísablundur er fyrstur bjó í Hrísum .       Skalla-Grímur henti mikið gaman að aflraunum og leikum .   Um það þótti honum gott að ræða .   Knattleikar voru þá tíðir .   Var þar í sveit gott til sterkra manna í þann tíma en þó hafði engi afl við Skalla-Grím .   Hann gerðist þá heldur hniginn að aldri .     Þórður hét son Grana að Granastöðum og var hann hinn mannvænlegasti maður og var á ungum aldri .   Hann var elskur að Agli Skalla-Grímssyni .   Egill var mjög að glímum .   Var hann kappsamur mjög og reiðinn en allir kunnu það að kenna sonum sínum að þeir vægðu fyrir Agli .     Knattleikur var lagður á Hvítárvöllum allfjölmennur á öndverðan vetur .   Sóttu menn þar til víða um hérað .   Heimamenn Skalla-Gríms fóru þangað til leiks margir .   Þórður Granason var helst fyrir þeim .   Egill bað Þórð að fara með honum til leiks .   Þá var hann á sjöunda vetur .   Þórður lét það eftir honum og reiddi hann að baki sér .     En er þeir komu á leikmótið þá var mönnum skipt þar til leiks .   Þar var og komið mart smásveina og gerðu þeir sér annan leik .   Var þar og skipt til .     Egill hlaut að leika við svein þann er Grímur hét , son Heggs af Heggsstöðum .   Grímur var ellefu vetra eða tíu og sterkur að jöfnum aldri .   En er þeir lékust við þá var Egill ósterkari .   Grímur gerði og þann mun allan er hann mátti .   Þá reiddist Egill og hóf upp knatttréið og laust Grím en Grímur tók hann höndum og keyrði hann niður fall mikið og lék hann heldur illa og kveðst mundu meiða hann ef hann kynni sig eigi .   En er Egill komst á fætur þá gekk hann úr leiknum en sveinarnir æptu að honum .     Egill fór til fundar við Þórð Granason og sagði honum hvað í hafði gerst .     Þórður mælti : « Eg skal fara með þér og skulum við hefna honum . »   Hann seldi honum í hendur skeggexi eina er Þórður hafði haft í hendi .   Þau vopn voru þá tíð .   Ganga þeir þar til er sveinaleikurinn var .   Grímur hafði þá hent knöttinn og rak undan en aðrir sveinarnir sóttu eftir .   Þá hljóp Egill að Grími og rak exina í höfuð honum svo að þegar stóð í heila .   Þeir Egill og Þórður gengu í brott síðan og til manna sinna .   Hljópu þeir Mýramenn þá til vopna og svo hvorirtveggju .   Óleifur hjalti hljóp til þeirra Borgarmanna með þá menn er honum fylgdu .   Voru þeir þá miklu fjölmennri og skildust að svo gervu .     Þaðan af hófust deildir með þeim Óleifi og Hegg .   Þeir börðust á Laxfit við Grímsá .   Þar féllu sjö menn en Heggur varð sár til ólífis og Kvígur féll , bróðir hans .     En er Egill kom heim lét Skalla-Grímur sér fátt um finnast en Bera kvað Egil vera víkingsefni og kvað það mundu fyrir liggja þegar hann hefði aldur til að honum væru fengin herskip .   Egill kvað vísu :     Þá er Egill var tólf vetra gamall var hann svo mikill vexti að fáir voru menn svo stórir og að afli búnir að Egill ynni þá eigi flesta menn í leikum .   Þann vetur er honum var hinn tólfti var hann mjög að leikum .   Þórður Granason var þá á tvítugsaldri .   Hann var sterkur að afli .   Það var oft er á leið veturinn að þeim Agli og Þórði tveimur var skipt í móti Skalla-Grími .     Það var eitt sinn um veturinn er á leið að knattleikur var að Borg suður í Sandvík .   Þá voru þeir Þórður í móti Skalla-Grími í leiknum og mæddist hann fyrir þeim og gekk þeim léttara .   En um kveldið eftir sólarfall þá tók þeim Agli verr að ganga .   Gerðist Grímur þá svo sterkur að hann greip Þórð upp og keyrði niður svo hart að hann lamdist allur og fékk hann þegar bana .   Síðan greip hann til Egils .     Þorgerður brák hét ambátt Skalla-Gríms .   Hún hafði fóstrað Egil í barnæsku .   Hún var mikil fyrir sér , sterk sem karlar og fjölkunnig mjög .     Brák mælti : « Hamast þú nú Skalla-Grímur að syni þínum . »     Skalla-Grímur lét þá lausan Egil en þreif til hennar .   Hún brást við og rann undan en Skalla-Grímur eftir .   Fóru þau svo í utanvert Digranes .   Þá hljóp hún út af bjarginu á sund .   Skalla-Grímur kastaði eftir henni steini miklum og setti milli herða henni og kom hvorki upp síðan .   Þar er nú kallað Brákarsund .     En eftir um kveldið er þeir komu heim til Borgar var Egill allreiður .   En er Skalla-Grímur hafði sest undir borð og alþýða manna þá var Egill eigi kominn í sæti sitt .   Þá gekk hann inn í eldahús og að þeim manni er þar hafði þá verkstjórn og fjárforráð með Skalla-Grími og honum var kærastur .   Egill hjó hann banahögg og gekk síðan til sætis síns .   En Skalla-Grímur ræddi þá ekki um og var það mál þaðan af kyrrt en þeir feðgar ræddust þá ekki við , hvorki gott né illt , og fór svo fram þann vetur .     En hið næsta sumar eftir kom Þórólfur út sem fyrr var sagt .   En er hann hafði verið einn vetur á Íslandi þá bjó hann eftir um vorið skip sitt í Brákarsundi .     En er hann var albúinn þá var það einn dag að Egill gekk til fundar við föður sinn og bað hann fá sér fararefni .   « Vil eg , » sagði hann , « fara utan með Þórólfi . »     Grímur spurði ef hann hefði nokkuð það mál rætt fyrir Þórólfi .   Egill segir að það var ekki .   Grímur bað hann það fyrst gera .     En er Egill vakti það mál við Þórólf þá kvað hann þess enga von « að eg muni þig flytja með mér á brott .   Ef faðir þinn þykist eigi mega um þig tæla hér í híbýlum sínum þá ber eg eigi traust til þess að hafa þig utanlendis með mér því að þér mun það ekki hlýða að hafa þar slíkt skaplyndi sem hér . »     « Vera má , » sagði Egill , « að þá fari hvorgi okkar . »     Um nóttina eftir gerði á æðiveður , útsynning .   En um nóttina er myrkt var og flóð var sjóvar þá kom Egill þar og gekk fyrir utan tjöldin .   Hjó hann í sundur festar þær er á útborða voru .   Gekk hann þegar sem skjótast upp um bryggjuna , skaut út þegar bryggjunum og hjó þær festar er á land upp voru .   Rak þá út skipið á fjörðinn .   En er þeir Þórólfur urðu varir við er skipið rak hljópu þeir í bátinn en veðrið var miklu hvassara en þeir fengju nokkuð að gert .   Rak skipið yfir til Andakíls og þar á eyrar upp en Egill fór heim til Borgar .     En er menn urðu varir við bragð það er Egill hafði gert þá löstuðu það flestir .   Hann sagði að hann skyldi skammt til láta að gera Þórólfi meira skaða og spellvirki ef hann vildi eigi flytja hann í brott .   En þá áttu menn hlut að í milli þeirra og kom svo að lyktum að Þórólfur tók við Agli og fór hann utan með honum um sumarið .     Þegar Þórólfur kom til skips þá er hann hafði tekið við exi þeirri er Skalla-Grímur hafði fengið í hendur honum þá kastaði hann exinni fyrir borð á djúpi svo að hún kom ekki upp síðan .     Þórólfur fór ferðar sinnar um sumarið og greiddist vel um hafið og komu utan að Hörðalandi .   Stefnir Þórólfur þegar norður til Sogns .   En þar höfðu þau tíðindi orðið um veturinn að Brynjólfur hafði andast af sótt en synir hans höfðu skipt arfi .   Hafði Þórður Aurland , bæ þann er faðir þeirra hafði búið á .   Hafði hann gerst konungi handgenginn og gerst lendur maður .     Dóttir Þórðar hét Rannveig , móðir þeirra Þórðar og Helga .   Þórður var faðir Rannveigar , móður Ingiríðar er átti Ólafur konungur .   Helgi var faðir Brynjólfs , föður þeirra Serks úr Sogni og Sveins .       Björn hlaut annan bústað góðan og virðilegan .   Gerðist hann ekki handgenginn konungi .   Því var hann kallaður Björn höldur .   Var hann maður vellauðigur og stórmenni mikið .     Þórólfur fór brátt á fund Bjarnar þegar er hann kom af hafi og fylgdi heim Ásgerði dóttur hans .   Varð þar fagnafundur .   Ásgerður var hin vænsta kona og hin gervilegasta , vitur kona og allvel kunnandi .     Þórólfur fór á fund Eiríks konungs .   En er þeir hittust bar Þórólfur Eiríki konungi kveðju Skalla-Gríms og sagði að hann hafði þakksamlega tekið sending konungs , bar fram síðan langskipssegl gott er hann sagði er Skalla-Grímur hefði sent konungi .   Eiríkur konungur tók vel við gjöf þeirri og bauð Þórólfi að vera með sér um veturinn .     Þórólfur þakkaði konungi boð sitt « eg mun nú fyrst fara til Þóris .   Á eg við hann nauðsynjaerindi . »     Síðan fór Þórólfur til Þóris sem hann hafði sagt og fékk þar allgóðar viðtökur .   Bauð Þórir honum að vera með sér .     Þórólfur sagði að hann mundi það þekkjast « og er sá maður með mér að þar skal vist hafa sem eg er .   Hann er bróðir minn og hefir hann ekki fyrr heiman gengið og þarf hann að eg veiti honum umsjá . »     Þórir sagði að það var heimult þó að Þórólfur vildi fleiri menn hafa með sér þangað .   « Þykir oss , » segir hann , « sveitarbót að bróður þínum ef hann er nokkuð þér líkur . »     Síðan fór Þórólfur til skips síns og lét það upp setja og um búa en hann fór og Egill til Þóris hersis .     Þórir átti son er hét Arinbjörn .   Hann var nokkuru eldri en Egill .   Arinbjörn var þegar snemma skörulegur maður og hinn mesti íþróttamaður .   Egill gerði sér títt við Arinbjörn og var honum fylgjusamur en heldur var fátt með þeim bræðrum .       Þórólfur Skalla-Grímsson hóf ræðu þá við Þóri hvernig hann mundi taka því máli ef Þórólfur bæði Ásgerðar frændkonu hans .   Þórir tók því léttlega , sagði að hann mundi flytjandi þess máls .   Síðan fór Þórólfur norður í Sogn og hafði með sér gott föruneyti .   Þórólfur kom til bús Bjarnar og fékk þar góðar viðtökur .   Bauð Björn honum að vera með sér svo lengi sem hann vildi .   Þórólfur bar brátt upp erindi sitt við Björn , hóf þá bónorð sitt og bað Ásgerðar dóttur Bjarnar .   Hann tók því máli vel og var það auðsótt við hann og réðst það af að þar fóru festar fram og kveðið á brullaupsstefnu .   Skyldi veisla sú vera að Bjarnar þá um haustið .   Síðan fór Þórólfur aftur til Þóris og sagði honum það sem til tíðinda hafði gerst í för hans .   Þórir lét vel yfir er þau ráð skyldu takast .     En er að þeirri stefnu kom er Þórólfur skyldi sækja til veislunnar þá bauð hann mönnum til farar með sér , bauð fyrst Þóri og Arinbirni og húskörlum þeirra og ríkum búendum og var til þeirrar ferðar fjölmennt og góðmennt .   En þá er mjög var komið að stefnudegi þeim er Þórólfur skyldi heiman fara og brúðmenn voru komnir þá tók Egill sótt svo að hann var eigi fær .   Þeir Þórólfur höfðu langskip eitt mikið , alskipað , og fóru ferðar sinnar svo sem ákveðið var .       Ölvir hét maður .   Hann var húskarl Þóris og var forstjóri og ráðamaður fyrir búi hans .   Hafði hann skuldaheimtur og var féhirðir .   Ölvir var af æskualdri og þó maður hinn hressasti .     Svo bar til að Ölvir átti heimanferð að heimta landskyldir Þóris þær er eftir höfðu staðið um vorið .   Hafði hann róðrarferju og voru þeir á tólf húskarlar Þóris .   Þá tók Egill að hressast og reis hann þá upp .   Honum þótti þá gerast dauflegt heima er alþýða manna var á brott farin .   Kom hann að máli við Ölvi og sagði að hann vildi fara með honum .   En Ölvi þótti eigi góðum liðsmanni ofaukið því að skipkostur var ærinn .   Réðst Egill til ferðar þeirrar .   Egill hafði vopn sín , sverð og kesju og buklara .   Fara þeir ferðar sinnar er þeir voru búnir og fengu veðrabálk harðan , hvöss veður og óhagstæð , en þeir sóttu ferðina knálega , tóku róðrarleiði .     Svo bar til ferð þeirra að þeir komu aftan dags til Atlaeyjar og lögðu þar að landi en þar var í eyjunni skammt upp bú mikið er átti Eiríkur konungur .   En þar réð fyrir maður sá er Bárður hét .   Hann var kallaður Atleyjar-Bárður og var sýslumaður mikill og starfsmaður góður .   Ekki var hann kynstór maður en kær mjög Eiríki konungi og Gunnhildi drottningu .     Þeir Ölvir drógu upp skip sitt úr flæðarmáli , gengu síðan til bæjar og hittu Bárð úti og sögðu honum um ferð sína , svo það að þeir vildu þar vera um nóttina .   Bárður sá að þeir voru votir mjög og fylgdi hann þeim til eldahúss nokkurs .   Var það brott frá öðrum húsum .   Hann lét gera eld mikinn fyrir þeim og voru þar þurrkuð klæði þeirra .     En er þeir höfðu tekið klæði sín þá kom Bárður þar .   « Nú munum vér , » segir hann , « hér setja yður borð .   Eg veit að yður mun vera títt að sofa .   Þér eruð menn móðir af vosi . »     Ölvi líkaði það vel .   Síðan var sett borð og gefinn þeim matur , brauð og smjör , og settir fram skyraskar stórir .     Bárður sagði : « Harmur er það nú mikill er öl er ekki inni það er eg megi yður fagna sem eg vildi .   Verðið þér nú að bjargast við slíkt sem til er . »     Þeir Ölvir voru þyrstir mjög og supu skyrið .   Síðan lét Bárður bera inn afur og drukku þeir það .     « Fús mundi eg , » kvað Bárður , « að gefa yður betra drykk ef til væri . »     Hálm skorti þar eigi inni .   Bað hann þá þar niður leggjast til svefns .       Eiríkur konungur og Gunnhildur komu það sama kveld í Atley og hafði Bárður þar búið veislu móti honum og skyldi þar vera dísablót og var þar veisla hin besta og drykkja mikil inni í stofunni .     Konungur spurði hvar Bárður væri « er eg sé hann hvergi . »     Maður segir : « Bárður er úti og greiðir fyrir gestum sínum . »     « Hverjir eru gestir þeir , » segir konungur , « er hann lætur sér það skyldara en vera inni hér hjá oss ? »     Maðurinn sagði honum að þar voru komnir húskarlar Þóris hersis .     Konungur mælti : « Gangið eftir þeim sem tíðast og kallið þá inn hingað . »   Og var svo gert , sagt að konungur vill hitta þá .     Síðan ganga þeir .   Fagnaði konungur vel Ölvi og bað hann sitja gagnvert sér í öndvegi og þar förunauta hans utar frá .   Þeir gerðu svo .   Sat Egill næstur Ölvi .     Síðan var þeim borið öl að drekka .   Fóru minni mörg og skyldi horn drekka í minni hvert .   En er á leið um kveldið þá kom svo að förunautar Ölvis gerðust margir ófærir , sumir spjóu þar inni í stofunni en sumir komust út fyrir dyr .   Bárður gekk þá að fast að bera þeim drykk .     Þá tók Egill við horni því er Bárður hafði fengið Ölvi og drakk af .   Bárður sagði að hann þyrsti mjög og færði honum þegar hornið fullt og bað hann af drekka .   Egill tók við horninu og kvað vísu :     Bárður bað hann drekka og hætta flimtun þeirri .   Egill drakk full hvert er að honum kom og svo fyrir Ölvi .     Þá gekk Bárður til drottningar og sagði henni að þar var maður sá er skömm færði að þeim og aldregi drakk svo að eigi segði hann sig þyrsta .   Drottning og Bárður blönduðu þá drykkinn ólyfjani og báru þá inn .   Signdi Bárður fullið , fékk síðan ölseljunni .   Færði hún Agli og bað hann drekka .   Egill brá þá knífi sínum og stakk í lófa sér .   Hann tók við horninu og reist á rúnar og reið á blóðinu .   Hann kvað :     Hornið sprakk í sundur en drykkurinn fór niður í hálm .   Þá tók að líða að Ölvi og stóð þá Egill upp og leiddi hann út til dyranna .   Egill kastaði yfirhöfn sinni á öxl sér og hélt á sverðinu undir skikkjunni .   En er þeir koma að dyrunum þá gekk Bárður eftir þeim Agli með horn fullt og bað Ölvi drekka brautfararminni sitt .   Egill stóð í dyrunum og kvað vísu :     Egill kastaði þegar niður horninu og greip sverðið og brá .   Myrkt var orðið í stofunni .   Egill lagði sverðinu að Bárði miðjum svo að blóðrefillinn gekk út um bakið .   Féll Bárður niður dauður en blóð hljóp út úr undinni .   Þá féll Ölvir og gaus spýja úr honum .   Egill hljóp út um forstofudyrnar en niðamyrkur var úti .   Tók Egill þegar á rás af bænum .     Gengu menn út úr stofunni og sáu að þeir voru fallnir báðir , Bárður og Ölvir , og hugðu menn fyrst að hvorir þeirra mundu hafa vegið annan .   En af því að dimmt var lét konungur bera til ljós og sá þá hvað títt var um Ölvi , að hann lá þar í spýju sinni í óviti , en Bárður dauður og flaut í blóði hans gólf allt .     Þá spurði konungur hvar sá hinn mikli maður var er mest hafði drukkið um kveldið .   Menn sögðu að hann gekk fram fyrir Ölvi .     « Leitið að honum , » segir konungur , « og látið hann koma til mín . »     Síðan var hans leitað um bæinn og fannst hann hvergi .   En er þeir komu í eldahús það er þeir höfðu matast í um kveldið þá lágu þar margir förunautar Ölvis en sumir lágu úti undir húsveggjum .   Konungsmenn spurðu hvort Egill hefði nokkuð þar komið .     Þeim var sagt að hann hefði hlaupið þar inn og tekið ofan vopn sín og gengið út síðan .     Þeir fóru inn í stofu og sögðu konungi allt þetta .   Konungur bað menn sína fara sem hvatast og taka skip öll er voru í eynni « en á morgun sem ljóst er skal rannsaka eyna . »       Egill fór um nóttina og leitaði þar til er skipin voru .   En hvar sem hann kom til strandar þá voru þar alls staðar menn fyrir .   Fór hann svo nótt þá alla að hann fékk ekki skip .     En er dagaði og lýsa tók þá var hann staddur á nesi nokkuru .   Hann sá þá ey aðra og var þar sund í milli furðulega langt .   Það var ráð hans að taka hjálminn og sverðið , kesjuna braut hann af skafti og skaut skaftinu á sjó út , en vopnin batt hann í bagga í yfirhöfn sinni og batt svo milli herða sér .   Síðan gekk hann á sund og synti til eyjarinnar .   Er það ekki mikið land en grasloðin og víða skógarrunnar .   Fénaður var þar stórmargur af nautum og sauðum sem konungur hafði til bús síns í Atley .   En er Egill kom í eyna þá vatt hann sjó úr fötum sínum og bjóst um .   Þá var dagur orðinn allljós og sól farin .     Eiríkur konungur lét þegar rannsaka eyna er lýsa tók og varð það seint að eyin yrði öll könnuð því að Atley er mikið land og fannst Egill eigi .     Þá lét konungur fara til annarra eyja og leita hans .   Það var síðast um kveldið að tólf menn fara til Sauðeyjar á skútu og skyldu þar leita Egils og áttu að hafa þaðan sláturfé mikið .   Egill sá skipförina til eyjarinnar .   Lagðist hann þá niður í hrísið og falst áður skipið kom að landi .     En er þeir gengu upp þá létu þeir eftir þrjá menn að gæta skips en níu gengu upp og skiptu þeir leitinni og fóru þrír í hvern stað .   En er leiti bar í milli þeirra og skipsins þá stóð Egill upp og hafði áður greitt til um vopn sín .   Hann gekk þvers til sjóvarins og fram með sjónum .   En þeir sem skipsins gættu fundu eigi fyrr en hann kom að þeim og hjó þegar einn þeirra banahögg en annar tók þegar á rás og var þar að hlaupa upp á bakka nokkurn .   Egill hjó eftir honum og tók af fótinn .   Hinn þriðji hljóp á skipið út og skaust undan landi .   Egill tók í festina og dró að sér skipið og hljóp síðan út á það .   Skiptust þeir litla hríð höggum við áður Egill drap hann og færði útbyrðis .   Síðan tók hann árar og reri í brott skipinu og þá nóttu alla og eftir um daginn .   Létti hann eigi sinni ferð fyrr en hann kom heim til Þóris .     En Ölvir og þeir förunautar hans voru fyrst að öngu færir .   En þegar þeir hresstust leituðu þeir heim .   Lét konungur þá fara í friði af þeim sökum .     En þeir menn er í Sauðey voru , voru þar nokkurar nætur og drápu fénað til matar sér og gerðu seyði og bál mikið þar á eynni er vissi til Atleyjar , lögðu þar í eld og gerðu þar vita .   En er þetta var séð úr Atley þá var róið til þeirra og voru fluttir til lands þeir er eftir lifðu .   Konungur var þá brott úr Atley .   Fór hann þá til annarrar veislu .     En af Ölvi er það að segja að hann kom fyrri heim en Egill og voru þeir Þórólfur og Þórir þó áður heim komnir .   Ölvir sagði tíðindi , dráp Bárðar og alla þá atburði er áður höfðu gerst .   En hann vissi ekki til ferða Egils síðan .   Þórólfur varð nú allókátur og svo Arinbjörn , þótti þeim sem Egill mundi eigi aftur koma .   En eftir um morguninn þá er ljóst var þá sáu menn að Egill lá í rúmi sínu .   En er Þórólfur varð þess vís þá stóð hann upp og gekk til fundar við Egil og spurði með hverju móti hann hafði undan komist eða hvað til tíðinda hefði orðið í ferð hans .   Þá kvað Egill vísu :     Arinbjörn lét vel yfir þessum verkum og sagði föður sínum að hann væri skyldur til að sætta Egil og konung .     Þórir sagði að það mun mál manna að Bárður hafði verðleika til að hann væri drepinn « en þér , Egill , er of mjög ættgengt að sjá lítt við því að þú fáir konungs reiði því að flestum verður það þungbært .   En þó mun eg við leita að sinni að koma þér í sætt við Eirík konung . »     Þórir gerði brátt heimanferð sína á fund Eiríks konungs en Arinbjörn var heima á meðan og lét hann halda njósnum fyrir þeim Agli og sagði að eitt skyldi yfir þá ganga alla .   En er Þórir kom á fund konungs þá bauð hann boð fyrir Egil , bauð festu sína og dóm konungs .   Konungur var hinn reiðasti og var við hann orðum allóhægt að koma , sagði að það mundi sannast er Haraldur konungur hafði sagt að þá frændur mundi seint að tryggja mega , bað Þóri svo til haga að Egill væri ekki langvistum í hans ríki « en fyrir sakar bænar þinnar Þórir þá mun eg taka sátt og fébætur fyrir menn þessa . »     Síðan festi Þórir konungi dóm sinn fyrir menn þá er látist höfðu .   Skildu þeir konungur svo .   Fór Þórir heim .   Þórólfur og Egill voru þann vetur með Þóri og Arinbirni í góðu yfirlæti .       Þórólfur og Egill bjuggu um sumarið langskip og fengu manna til og fóru um sumarið í Austurveg og herjuðu þar .   Fengu þeir of fjár og áttu orustur margar og héldu um sumarið í Kúrland og lágu þar við land um hríð .   Þeir lögðu við landsmenn hálfsmánaðar frið og höfðu kaupstefnu við þá .   En er friði var lokið þá tóku þeir að herja .   En landsmenn höfðu þá fyrir safnast á landinu .   Þeir Þórólfur lögðu að í ýmsum stöðum þar sem þeim þótti vænst .     Einn dag lögðu þeir að við árós nokkurn og var þar mörk mikil þegar á landið upp .   Þeir réðu þar til uppgöngu .   Liði var skipt í sundur og tólf menn saman í sveit .   Þeir gengu yfir skóginn og var það ekki langt áður þar tók byggðin til og var þá heldur þunnbýlt fyrst .   Víkingar tóku þegar að ræna og drepa menn en liðið flýði allt undan .   Gengu þar skógar milli byggðanna .   En er þeir fengu enga viðtöku þá dreifðu þeir liðinu og fóru þá sveitum .   En er leið á daginn þá lét Þórólfur blása liðinu til ofangöngu .   Sneru menn þá aftur á skóginn hvar sem þeir voru staddir .   En svo framt mátti kanna liðið sem þeir komu til skipanna .   En er þeir rannsökuðu þá var Egill eigi ofan kominn og sveit hans .   En þá tók að myrkva af nótt og þóttust þeir þá ekki leita mega .     Egill hafði þá gengið yfir skóg nokkurn og tólf menn með honum og sá þá sléttur miklar og byggð víða .   Bær mikill stóð nær þeim og eigi langt frá skóginum .   Þeir stefndu til bæjarins .   En er þeir komu þar hljópu þeir inn í hús , urðu þar ekki við menn varir en tóku þar fé allt það er laust var .   Þar voru mörg hús að kanna og dvaldist þeim heldur .   En er þeir komu út og sneru frá bænum þá var lið komið milli þeirra og skógarins og sótti það móti þeim .     Skíðgarður var hár frá bænum til skógarins .   Mælti Egill að þeir skyldu þar fara fram sem eigi mætti öllum megin að þeim ganga .   Þeir gerðu svo .   Gekk Egill fyrstur en síðan hver svo nær öðrum að ekki mátti skilja þá .   Kúrir skutu að þeim en gengu ekki í höggorustu við þá .   Þeir Egill fundu eigi fyrr , er þeir gengu með garðinum , en garður gekk á aðra hönd þeim og gerðist þar mjótt í milli þar til er lykkja varð á og mátti eigi fram komast .   Kúrir sóttu eftir þeim í kvína en sumir sóttu utan að og lögðu spjótum og sverðum í gegnum garðana en sumir báru klæði á vopn þeirra .   Urðu þeir sárir og því næst handteknir og allir bundnir , leiddir svo heim til bæjarins .     Maður sá er bæ þann átti var ríkur og auðigur .   Hann átti son roskinn .   Síðan var um rætt hvað við þá skyldi gera .   Sagði bóndi að honum þótti það ráð að drepinn væri hver á fætur öðrum .   Bóndason sagði að þá gerði myrkt af nótt og mætti þá enga skemmtan af hafa að kvelja þá .   Bað hann láta bíða morguns .   Var þeim þá skotið í hús eitt og bundnir rammlega .   Egill var bundinn við staf einn , bæði hendur og fætur .   Síðan var húsið læst rammlega en Kúrir gengu inn í stofu og mötuðust og voru allkátir og drukku .   Egill færðist við og treysti stafinn til þess er upp losnaði úr gólfinu .   Síðan féll stafurinn .   Smeygðist Egill þá af stafnum .   Síðan leysti hann hendur sínar með tönnum .   En er hendur hans voru lausar leysti hann bönd af fótum sér .   Síðan leysti hann félaga sína .     En er þeir voru allir lausir leituðust þeir um í húsin hvar líkast var út að komast .   Húsið var gert að veggjum af timburstokkum stórum en í annan enda hússins var skjaldþili flatt .   Hljópu þeir þar að og brutu þilið .   Var þar hús annað er þeir komu í .   Voru þar og timburveggir um .     Þá heyrðu þeir mannamál undir fætur sér niður .   Leituðust þeir þá um og fundu hurð í gólfinu .   Luku þeir þar upp .   Var þar undir gröf djúp .   Heyrðu þeir þangað mannamál .   Síðan spurði Egill hvað manna þar væri .   Sá nefndist Áki er við hann mælti .   Egill spurði ef hann vildi upp úr gröfinni .   Áki segir að þeir vildu það gjarna .   Síðan létu þeir Egill síga festi ofan í gröfina , þá er þeir voru bundnir með , og drógu þar upp þrjá menn .     Áki sagði að það voru synir hans tveir og þeir voru menn danskir , höfðu þar orðið herteknir hið fyrra sumar .   « Var eg , » sagði hann , « vel haldinn í vetur .   Hafði eg mjög fjárvarðveislur búanda en sveinarnir voru þjáðir og undu þeir illa .   Í vor réðum vér til og hlupum á brott og urðum síðan fundnir .   Vorum vér þá hér settir í gröf þessa . »     « Þér mun hér kunnigt um húsaskipan , » segir Egill , « hvar er oss vænst á brott að komast ? »     Áki sagði að þar var annað skjaldþili « brjótið þér það upp .   Munuð þér þá koma fram í kornhlöðu en þar má út ganga sem vill . »     Þeir Egill gerðu svo , brutu upp þilið , gengu síðan í hlöðuna og þaðan út .   Niðamyrkur var á .   Þá mæltu þeir förunautar að þeir skyldu skunda á skóginn .     Egill mælti við Áka : « Ef þér eru hér kunnig híbýli þá muntu vísa oss til féfanga nokkurra . »     Áki segir að eigi mundi þar skorta lausafé « hér er loft mikið er bóndi sefur í .   Þar skortir eigi vopn inni . »     Egill bað þá þangað fara til loftsins .   En er þeir komu upp í riðið þá sáu þeir að loftið var opið .   Var þar ljós inni og þjónustumenn og bjuggu rekkjur manna .   Egill bað þá suma úti vera og gæta að engi kæmist út .   Egill hljóp inn í loftið , greip þar vopn , því að þau skorti þar eigi inni , drápu þar menn alla þá er þar voru inni .   Þeir tóku sér allir alvæpni .   Áki gekk til þar er hlemmur var í gólfþilinu og lauk upp , mælti að þeir skyldu þar ofan ganga í undirskemmuna .   Þeir tóku sér ljós og gengu þangað .   Voru þar féhirslur bónda og gripir góðir og silfur mikið .   Tóku menn sér þar byrðar og báru út .   Egill tók undir hönd sér mjöðdrekku eina vel mikla og bar undir hendi sér .   Fóru þeir þá til skógar .     En er þeir komu í skóginn þá nam Egill stað og mælti : « Þessi ferð er allill og eigi hermannleg .   Vér höfum stolið fé bónda svo að hann veit ekki til .   Skal oss aldregi þá skömm henda .   Förum nú aftur til bæjarins og látum þá vita hvað títt er . »     Allir mæltu því í mót , sögðu að þeir vildu fara til skips .   Egill setur niður mjöðdrekkuna .   Síðan hefur hann á rás og rann til bæjarins .   En er hann kom heim til bæjarins þá sá hann að þjónustusveinar gengu frá eldaskála með skutildiska og báru inn í stofuna .   Egill sá að í eldahúsinu var eldur mikill og katlar yfir .   Gekk hann þangað til .   Þar höfðu verið stokkar stórir fluttir heim og svo eldar gervir sem þar er siðvenja til , að eldinn skal leggja í stokksendann og brennur svo stokkurinn .   Egill greip upp stokkinn og bar heim til stofunnar og skaut þeim endanum er logaði upp undir ufsina og svo upp í næfrina .   Eldurinn las skjótt tróðviðinn .   En þeir er við drykkjuna sátu fundu eigi fyrr en loginn stóð inn um ræfrið .   Hljópu menn þá til dyranna en þar var ekki greiðfært út , bæði fyrir viðunum , svo það að Egill varði dyrnar .   Felldi hann menn bæði í dyrunum og úti fyrir dyrunum .   En það var svipstund ein áður stofan brann svo að hún féll ofan .   Týndist þar lið allt er þar var inni en Egill gekk aftur til skógarins , fann þar förunauta sína .   Fara þá allir saman til skips .   Sagði Egill að mjöðdrekku þá vill hann hafa að afnámsfé , er hann fór með , en hún var reyndar full af silfri .     Þeir Þórólfur urðu allfegnir er Egill kom ofan .   Héldu þeir þá þegar frá landi er morgnaði .   Áki og þeir feðgar voru í sveit Egils .   Þeir sigldu um sumarið er á leið til Danmarkar og lágu þar enn fyrir á kaupskipum og rændu þar er þeir komust við .       Haraldur Gormsson hafði þá tekið við ríki í Danmörk en Gormur faðir hans var þá dauður .   Landið var þá herskátt .   Lágu víkingar mjög úti fyrir Danmörku .   Áka var kunnigt í Danmörku bæði á sjá og landi .   Spurði Egill hann mjög eftir hvar þeir staðir væru er stór féföng mundu fyrir liggja .     En er þeir komu í Eyrarsund þá sagði Áki að þar var á land upp kaupstaður mikill er hét í Lundi , sagði að þar var févon en líklegt að þar mundi vera viðtaka er bæjarmenn væru .   Það mál var upp borið fyrir liðsmenn hvort þar skyldi ráða til uppgöngu eða eigi .   Menn tóku þar allmisjafnt á , fýstu sumir en sumir löttu .   Var því máli skotið til stýrimanna .   Þórólfur fýsti heldur uppgöngu .   Þá var rætt við Egil hvað honum þótti ráð .   Hann kvað vísu :     Síðan bjuggust menn til uppgöngu og fóru til kaupstaðarins .   En er bæjarmenn urðu varir við ófrið þá stefndu þeir í mót .   Var þar tréborg um staðinn .   Settu þeir þar menn til að verja .   Tókst þar bardagi .   Egill gengur fyrstur inn um borgina .   Síðan flýðu bæjarmenn .   Varð þar mannfall mikið .   Rændu þeir kaupstaðinn en brenndu áður þeir skildust við .   Fóru síðan ofan til skipa sinna .       Þórólfur hélt liði sínu norður fyrir Halland og lögðu þar til hafnar er þeim bægði veður , rændu þar ekki .   Þar var skammt á land upp jarl sá er Arnfinnur er nefndur .   En er hann spurði að víkingar voru þar komnir við land þá sendi hann menn sína á fund þeirra þess erindis að vita hvort þeir vildu þar friðland hafa eða hernað .     En er sendimenn voru komnir á fund Þórólfs með sín erindi þá sagði hann að þeir mundu þar ekki herja , sagði að þeim var engi nauðsyn til að herja þar og fara herskildi , sagði að þar var land ekki auðigt .     Sendimenn fara aftur til jarlsins og sögðu honum erindislok sín .   En er jarlinn varð þess var að hann þurfti ekki liði að safna fyrir þá sök þá reið hann ofan með ekki lið til fundar við víkinga .   En er þeir fundust þá fóru þar allt vel ræður með þeim .   Jarl bauð Þórólfi til veislu með sér og liði hans því er hann vildi .   Þórólfur hét ferðinni .     En þá er á var kveðið lét jarlinn senda reiðskjóta ofan móti þeim .   Réðust þeir til ferðar bæði Þórólfur og Egill og höfðu með sér þrjá tigu manna .   En er þeir komu til jarlsins fagnaði hann þeim vel .   Var þeim fylgt inn í stofu .   Var þar þegar inni mungát og gefið þeim að drekka .   Sátu þeir þar til kvelds .     En áður borð skyldu upp fara þá sagði jarl að þar skyldi sæti hluta , skyldi drekka saman karlmaður og kona svo sem til ynnist en þeir sér er fleiri væru .   Menn báru þá hluti sína í skaut og tók jarlinn upp .   Jarl átti dóttur allfríða og þá vel frumvaxta .   Svo sagði hlutur til að Egill skyldi sitja hjá jarlsdóttur um kveldið .   Hún gekk um gólf og skemmti sér .   Egill stóð upp og gekk til rúms þess er dóttir jarlsins hafði setið um daginn .   En er menn skipuðust í sæti sín þá gekk jarlsdóttir að rúmi sínu .   Hún kvað :     Egill tók til hennar og setti hana niður hjá sér .   Hann kvað :     Þá drukku þau saman um kveldið og voru allkát .   Var þar veisla hin besta og svo um daginn eftir .   Fóru þá víkingar til skipa sinna .   Skildust þeir jarl með vináttu og skiptust gjöfum við .   Héldu þeir Þórólfur liðinu til Brenneyja .   Þar var í þann tíma víkingabæli mikið því að þar sigldu kaupskip mjög í gegnum eyjarnar .     Áki fór heim til búa sinna og synir hans .   Hann var maður vellauðigur og átti mörg bú á Jótlandi .   Skildust þeir með kærleik og mæltu til vináttu mikillar milli sín .     En er haustaði sigldu þeir Þórólfur norður fyrir Noreg og koma fram í Fjörðum , fara á fund Þóris hersis .   Tók hann vel við þeim en Arinbjörn sonur hans miklu betur .   Býður hann að Egill skal þar vera um veturinn .   Egill tók það með þökkum .     En er Þórir vissi boð Arinbjarnar þá kallaði hann það heldur bráðmælt « veit eg eigi , » sagði hann , « hversu það líkar Eiríki konungi því að hann mælti svo eftir aftöku Bárðar að hann vildi ekki að Egill væri hér í landi . »     « Ráða máttu vel faðir » segir Arinbjörn , « því við konung að hann telji ekki að um vist Egils .   Þú munt bjóða Þórólfi mági þínum hér að vera en við Egill munum hafa eitt veturgrið báðir . »     En af þessi ræðu sá Þórir að Arinbjörn mundi þessu ráða .   Buðu þeir feðgar þá Þórólfi þar veturgrið en hann þekktist það .   Voru þeir þar við tólf menn um veturinn .     Bræður tveir eru nefndir Þorvaldur ofsi og Þorfinnur strangi .   Það voru náfrændur Bjarnar hölds og höfðu með honum fæðst .   Þeir voru menn miklir og sterkir , kappsmenn miklir og framgjarnir .   Þeir fylgdu Birni þá er hann var í víking en síðan er hann settist um kyrrt þá fóru þeir bræður til Þórólfs og voru með honum í hernaði .   Þeir voru í stafni á skipi hans en þá er Egill tók skipstjórn þá var Þorfinnur hans stafnbúi .   Þeir bræður fylgdu Þórólfi jafnan og mat hann þá mest skipverja sinna .   Þeir bræður voru þann vetur í hans sveit og sátu næst þeim bræðrum .   Þórólfur sat í öndvegi og átti drykkju við Þóri en Egill sat fyrir ádrykkju Arinbjarnar .   Skyldi þar um gólf ganga að minnum öllum .     Þórir hersir fór um haustið á fund Eiríks konungs .   Tók konungur við honum forkunnar vel .   En er þeir tóku ræður sínar þá bað Þórir konung að hann skyldi eigi fyrirkunna hann þess er hann hafði Egil með sér um veturinn .     Konungur svarar því vel , sagði að Þórir mátti þiggja af honum slíkt er hann vildi « en ekki mundi þetta svo fara ef annar maður hefði við Agli tekið . »     En er Gunnhildur heyrði hvað þeir ræddu þá mælti hún : « Það ætla eg Eiríkur að nú fari enn sem oftar að þú sért mjög talhlýðinn og manst það eigi lengi er illa er gert til þín enda muntu til þess draga fram sonu Skalla-Gríms að þeir munu enn drepa niður nokkura náfrændur þína .   En þóttú látir þér engis þykja vert um dráp Bárðar þá þykir mér eigi svo þó . »     Konungur segir : « Meir frýr þú mér Gunnhildur grimmleiks en aðrir menn , en verið hefir kærra við Þórólf af þinni hendi en nú er .   En ekki mun eg orð mín aftur taka við þá bræður . »     « Vel var Þórólfur hér , » sagði hún , « áður Egill spillti fyrir honum en nú ætla eg engan mun . »     Þórir fór heim þá er hann var búinn og sagði þeim bræðrum orð konungs og drottningar .       Eyvindur skreyja og Álfur askmaður hétu bræður Gunnhildar , synir Össurar tóta .   Þeir voru menn miklir og allsterkir og kappsmenn miklir .   Þeir höfðu þá mest yfirlát af Eiríki konungi og Gunnhildi .   Ekki voru þeir menn þokkasælir af alþýðu , voru þá á ungum aldri og þó fullkomnir að þroska .     Það var um vorið að blót mikið skyldi vera að sumri á Gaulum .   Það var ágætast höfuðhof .   Sótti þangað fjölmenni mikið úr Fjörðum og af Fjölum og úr Sogni og flest allt stórmenni .   Eiríkur konungur fór þangað .     Þá mælti Gunnhildur við bræður sína .   « Það vil eg að þið hagið svo til í fjölmenni þessu að þið fáið drepið annanhvorn þeirra sona Skalla-Gríms og best að báðir væru . »     Þeir sögðu að svo skyldi vera .     Þórir hersir bjóst til ferðar þeirrar .   Hann kallaði Arinbjörn til máls við sig .   « Nú mun eg , » sagði hann , « fara til blótsins en eg vil ekki að Egill fari þangað .   Eg kann ræðum Gunnhildar en kappsemd Egils en ríki konungs , að þess mun eigi hægt að gæta alls saman .   En Egill mun ekki letjast láta nema þú sért eftir .   En Þórólfur skal fara með mér , » sagði hann , « og aðrir þeir förunautar .   Skal Þórólfur blóta og leita heilla þeim bræðrum . »     Síðan sagði Arinbjörn Agli að hann mun heima vera « og við báðir , » sagði hann .   Egill kvað svo vera skyldu .     En þeir Þórir fóru til blótsins og var þar allmikið fjölmenni og drykkjur miklar .   Þórólfur fór með Þóri hvar sem hann fór og skildust aldregi dag né nótt .     Eyvindur sagði Gunnhildi að hann fékk ekki færi við Þórólf .   Hún bað hann þá drepa einnhvern manna hans « heldur en allt beri undan . »     Það var eitt kveld þá er konungur var til svefns genginn og svo þeir Þórir og Þórólfur en þeir sátu eftir Þorfinnur og Þorvaldur , þá komu þeir þar bræður Eyvindur og Álfur og settust hjá þeim og voru allkátir , drukku fyrst sveitardrykkju .   Þá kom þar er horn skyldi drekka til hálfs .   Drukku þeir saman Eyvindur og Þorvaldur en Álfur og Þorfinnur .   En er á leið kveldið þá var drukkið við sleitur og því næst orðahnippingar og þá stóryrði .   Þá hljóp Eyvindur upp og brá saxi einu og lagði á Þorvaldi svo að það var ærið banasár .   Síðan hljópu upp hvorirtveggju , konungsmenn og húskarlar Þóris , en menn voru allir vopnlausir inni því að þar var hofshelgi og gengu menn í milli og skildu þá er óðastir voru .   Varð þá ekki fleira til tíðinda það kveld .     Eyvindur hafði vegið í véum og var hann vargur orðinn og varð hann þegar brott að fara .   Konungur bauð bætur fyrir manninn en Þórólfur og Þorfinnur sögðu að þeir höfðu aldregi tekið mannbætur og þeir vildu ekki þær taka , skildust að svo búnu .   Fóru þeir Þórir heim .     Eiríkur konungur og þau Gunnhildur sendu Eyvind suður til Danmerkur til Haralds konungs Gormssonar því að hann mátti þá eigi vera í norrænum lögum .   Konungurinn tók vel við honum og föruneyti hans .   Eyvindur hafði til Danmarkar langskip allmikið .   Síðan setti konungur Eyvind þar til landvarnar fyrir víkingum .   Eyvindur var hermaður hinn mesti .     En er vor kom eftir vetur þann þá búast þeir Þórólfur og Egill enn að fara í víking .   En er þeir voru búnir þá halda þeir enn í Austurveg .   En er þeir koma í Víkina þá sigla þeir suður fyrir Jótland og herja þar og þá fara þeir til Fríslands og dveljast mjög lengi um sumarið en þá halda þeir enn aftur til Danmerkur .     En er þeir koma til landamæris þar er mætist Danmörk og Frísland og lágu þá við land þá var það eitt kveld er menn bjuggust til svefns á skipum að menn tveir komu á skip Egils og sögðu að þeir áttu við hann erindi .   Var þeim fylgt til hans .   Þeir segja að Áki hinn auðgi hafði sent þá þangað með þeim erindum að « Eyvindur skreyja liggur úti fyrir Jótlandssíðu og ætlar að sæta yður þá er þér farið sunnan og hefir hann lið mikið saman dregið svo að þér hafið engi áhöld við ef þér hittið lið hans allt .   En hann sjálfur fer með léttiskipum tveimur og er nú hér skammt frá yður . »     En er tíðindi þessi komu fyrir Egil þá láta þeir þegar af sér tjöldin , bað þá fara hljóðlega .   Þeir gerðu svo .   Þeir komu í dögun að þeim Eyvindi þar er þeir lágu um akkeri , lögðu þegar að þeim , létu ganga bæði grjót og vopn .   Féll þar lið mart af Eyvindi en hann sjálfur hljóp fyrir borð og komst með sundi til lands og svo allt það lið er undan komst .     En þeir Egill tóku skipin og föt þeirra og vopn , fóru þá aftur um daginn til liðs síns , hittu þá Þórólf .   Spyr hann hvert Egill hafði farið eða hvar hann hafði fengið skip þau er þeir fara með .   Egill segir að Eyvindur skreyja hafði haft skipin og þeir höfðu af honum tekið .   Þá kvað Egill :     Þórólfur segir : « Þetta ætla eg yður svo hafa gert að oss mun ekki haustlangt ráð að fara til Noregs . »     Egill sagði að það var vel þótt þeir leituðu þá í annan stað .       Elfráður hinn ríki réð fyrir Englandi .   Hann var fyrstur einvaldskonungur yfir Englandi sinna kynsmanna .   Það var á dögum Haralds hins hárfagra Noregskonungs .   Eftir hann var konungur í Englandi son hans Játvarður .   Hann var faðir Aðalsteins hins sigursæla , fóstra Hákonar hins góða .   Í þenna tíma tók Aðalsteinn konungdóm í Englandi eftir föður sinn .   Þeir voru fleiri bræður , synir Játvarðs .     En er Aðalsteinn hafði tekið konungdóm þá hófust upp til ófriðar þeir höfðingjar er áður höfðu látið ríki sín fyrir þeim langfeðgum , þótti nú sem dælst mundi til að kalla er ungur konungur réð fyrir ríki .   Voru það bæði Bretar og Skotar og Írar .   En Aðalsteinn konungur safnaði herliði að sér og gaf mála þeim mönnum öllum er það vildu hafa til féfangs sér bæði útlenskum og innlenskum .     Þeir bræður Þórólfur og Egill héldu suður fyrir Saxland og Flæmingjaland .   Þá spurðu þeir að Englandskonungur þóttist liðs þurfa og þar var von féfangs mikils .   Gera þeir þá það ráð að halda þangað liði sínu .   Fóru þeir þá um haustið til þess er þeir komu á fund Aðalsteins konungs .   Tók hann vel við þeim og leist svo á að liðsemd mikil mundi vera að fylgd þeirra .   Verður það brátt í ræðum Englandskonungs að hann býður þeim til sín að taka þar mála og gerast landvarnarmenn hans .   Semja þeir það sín í milli að þeir gerast menn Aðalsteins .     England var kristið og hafði lengi verið þá er þetta var tíðinda .   Aðalsteinn konungur var vel kristinn .   Hann var kallaður Aðalsteinn hinn trúfasti .   Konungur bað Þórólf og þá bræður að þeir skyldu láta prímsignast því að það var þá mikill siður bæði með kaupmönnum og þeim mönnum er á mála gengu með kristnum mönnum , því að þeir menn er prímsignaðir voru höfðu allt samneyti við kristna menn og svo heiðna en höfðu það að átrúnaði er þeim var skapfelldast .   Þeir Þórólfur og Egill gerðu það eftir bæn konungs og létu prímsignast báðir .   Þeir höfðu þar þrjú hundruð sinna manna , þeirra er mála tóku af konungi .       Ólafur rauði hét konungur á Skotlandi .   Hann var skoskur að föðurkyni en danskur að móðurkyni og kominn af ætt Ragnars loðbrókar .   Hann var ríkur maður .   Skotland var kallað þriðjungur ríkis við England .     Norðimbraland er kallað fimmtungur Englands og er það norðast , næst Skotlandi fyrir austan .   Það höfðu haft að fornu Danakonungar .   Jórvík er þar höfuðstaður .   Það ríki átti Aðalsteinn og hafði sett yfir jarla tvo .   Hét annar Álfgeir en annar Goðrekur .   Þeir sátu þar til landvarnar bæði fyrir ágangi Skota og Dana eða Norðmanna er mjög herjuðu á landið og þóttust eiga tilkall mikið þar til lands , því að á Norðimbralandi voru þeir einir menn , ef nokkuð var til , að danska ætt áttu að faðerni eða móðerni en margir hvorirtveggju .     Fyrir Bretlandi réðu bræður tveir , Hringur og Aðils , og voru skattgildir undir Aðalstein konung og fylgdi það þá er þeir voru í her með konungi að þeir og þeirra lið skyldu vera í brjósti í fylking fyrir merkjum konungs .   Voru þeir bræður hinir mestu hermenn og eigi allungir menn .     Elfráður hinn ríki hafði tekið alla skattkonunga af nafni og veldi .   Hétu þeir þá jarlar er áður voru konungar eða konungasynir .   Hélst það allt um hans ævi og Játvarðar sonar hans en Aðalsteinn kom ungur til ríkis og þótti af honum minni ógn standa .   Gerðust þá margir ótryggir þeir er áður voru þjónustufullir .       Ólafur Skotakonungur dró saman her mikinn og fór síðan suður á England .   En er hann kom á Norðimbraland fór hann allt herskildi .   En er það spurðu jarlarnir er þar réðu fyrir stefna þeir saman liði og fara móti konungi .   En er þeir finnast varð þar orusta mikil og lauk svo að Ólafur konungur hafði sigur en Goðrekur jarl féll en Álfgeir flýði undan og mestur hluti liðs þess er þeim hafði fylgt og brott komst úr bardaga .   Fékk Álfgeir þá enga viðstöðu .   Lagði Ólafur konungur þá allt Norðimbraland undir sig .   Álfgeir fór á fund Aðalsteins konungs og sagði honum ófarar sínar .     En þegar er Aðalsteinn konungur spurði að her svo mikill var kominn í land hans þá gerði hann þegar menn frá sér og stefndi að sér liði , gerði orð jörlum sínum og öðrum ríkismönnum .   Sneri konungur þegar á leið með það lið er hann fékk og fór í mót Skotum .     En er það spurðist að Ólafur Skotakonungur hafði fengið sigur og hafði lagt undir sig mikinn hluta af Englandi , hafði hann þá her miklu meira en Aðalsteinn en þá sótti til hans mart ríkismanna .   En er þetta spyrja þeir Hringur og Aðils , höfðu þeir saman dregið lið mikið , þá snúast þeir í lið með Ólafi konungi .   Höfðu þeir þá ógrynni liðs .     En er Aðalsteinn spurði þetta allt þá átti hann stefnu við höfðingja sína og ráðamenn , leitaði þá eftir hvað tiltækilegast væri , sagði þá allri alþýðu greinilega það er hann hafði frétt um athöfn Skotakonungs og fjölmenni hans .   Allir mæltu þar eitt um að Álfgeir jarl hafði hinn versta hlut af og þótti það til liggja að taka af honum tignina .   En sú ráðagerð staðfestist að Aðalsteinn konungur skyldi fara aftur og fara á sunnanvert England og hafa þá fyrir sér liðsafnað norður eftir landi öllu , því að þeir sáu ellegar mundi seint safnast fjölmennið , svo mikið sem þyrfti , ef eigi drægi konungur sjálfur að liðið .     En sá her er þá var þar saman kominn þá setti konungur þar yfir höfðingja Þórólf og Egil .   Skyldu þeir ráða fyrir því liði er víkingar höfðu þangað haft til konungs en Álfgeir sjálfur hafði þá enn forráð síns liðs .   Þá fékk konungur enn sveitarhöfðingja þá er honum sýndist .   En er     Egill kom heim af stefnunni til félaga sinna þá spurðu þeir hvað hann kynni að segja þeim tíðinda frá Skotakonungi .   Hann kvað :     Síðan gera þeir sendimenn til Ólafs konungs og finna það til erinda að Aðalsteinn konungur vill hasla honum völl og bjóða orustustað á Vínheiði við Vínuskóga og hann vill að þeir herji eigi á land hans en sá þeirra ráði ríki á Englandi er sigur fær í orustu , lagði til vikustef um fund þeirra en sá bíður annars viku er fyrr kemur .   En það var þá siður þegar konungi var völlur haslaður að hann skyldi eigi herja að skammlausu fyrr en orustu væri lokið .   Gerði Ólafur konungur svo að hann stöðvaði her sinn og herjaði ekki og beið til stefnudags .   Þá flutti hann her sinn til Vínheiðar .     Borg ein stóð fyrir norðan heiðina .   Settist Ólafur konungur þar í borgina og hafði þar mestan hlut liðs síns því að þar var út í frá héruð stór og þótti honum þar betra til aðflutninga um föng þau er herinn þurfti að hafa .   En hann sendi menn sína upp á heiðina þar sem orustustaðurinn var ákveðinn .   Skyldu þeir taka þar tjaldstaði og búast þar um áður herinn kæmi .   En er þeir menn komu í þann stað er völlurinn var haslaður þá voru þar settar upp heslistengur allt til ummerkja þar er sá staður var er orustan skyldi vera .   Þurfti þann stað að vanda , að hann væri sléttur , er miklum her skyldi fylkja .   Var þar og svo er orustustaðurinn skyldi vera að þar var heiður slétt en annan veg frá féll á ein en á annan veg frá var skógur mikill .     En þar er skemmst var milli skógarins og árinnar , og var það mjög löng leið , þar höfðu tjaldað menn Aðalsteins konungs .   Stóðu tjöld þeirra allt milli skógarins og árinnar .   Þeir höfðu svo tjaldað að eigi voru menn í hinu þriðja hverju tjaldi og þó fáir í einu .     En er menn Ólafs konungs komu til þeirra þá höfðu þeir fjölmennt fyrir framan tjöldin öll og náðu þeir ekki inn að ganga .   Sögðu menn Aðalsteins að tjöld þeirra væru öll full af mönnum svo að hvergi nær hefði þar rúm lið þeirra .   En tjöldin stóðu svo hátt að ekki mátti yfir upp sjá hvort þau stóðu mörg eða fá á þykktina .   Þeir hugðu að þar mundi vera her manns .     Ólafs konungs menn tjölduðu fyrir norðan höslurnar og var þangað allt nokkuð afhallt .   Aðalsteins menn sögðu og annan dag frá öðrum að konungur þeirra mundi þá koma eða vera kominn í borg þá er var sunnan undir heiðinni .   Lið dróst til þeirra bæði dag og nótt .     En er stefna sú var liðin er ákveðið var þá senda menn Aðalsteins erindreka á fund Ólafs konungs með þeim orðum að Aðalsteinn konungur er búinn til orustu og hefir her allmikinn en hann sendir Ólafi konungi þau orð að hann vill eigi að þeir geri svo mikið mannspell sem þá horfðist til , bað hann heldur fara heim í Skotland en Aðalsteinn vill fá honum að vingjöf skilding silfurs af plógi hverjum um allt ríki sitt og vill að þeir leggi með sér vináttu .     En er sendimenn koma til Ólafs konungs þá tók hann að búa her sinn og ætlaði að að ríða .   En er sendimenn báru upp erindi þá stöðvaði konungur ferð sína þann dag , sat þá í ráðagerð og höfðingjar hers með honum .   Lögðu menn þar allmisjafnt til .   Sumir fýstu mjög að þenna kost skyldi taka , sögðu að það var þá orðin hin mesta fremdarferð að þeir færu heim og hefðu tekið gjald svo mikið af Aðalsteini .   Sumir löttu og sögðu að Aðalsteinn mundi bjóða miklu meira í annað sinn ef þetta væri eigi tekið og var sú ráðagerð staðfest .     Þá báðu sendimenn Ólaf konung að gefa sér tóm til að þeir hittu enn Aðalstein konung og freistuðu ef hann vildi enn meira gjald af hendi reiða til þess að friður væri .   Þeir beiddu griða einn dag til heimreiðar en annan til umráða en hinn þriðja til afturferðar .   Konungur játtaði þeim því .   Fara sendimenn heim og koma aftur hinn þriðja dag sem ákveðið var , segja Ólafi konungi að Aðalsteinn vill gefa allt slíkt sem hann bauð fyrr og þar um fram til hlutskiptis liði Ólafs konungs skilding manni hverjum frjálsbornum en mörk sveitarhöfðingja hverjum þeim er réði fyrir tólf mönnum eða fleirum en mörk gulls hirðstjóra hverjum en fimm merkur gulls jarli hverjum .     Síðan lét konungur þetta upp bera fyrir lið sitt .   Var enn sem fyrr að sumir löttu en sumir fýstu en að lyktum veitti konungur úrskurð , segir að þenna kost vill hann taka ef það fylgir að Aðalsteinn konungur lætur hann hafa Norðimbraland allt með þeim sköttum og skyldum er þar liggja .     Sendimenn biðja enn fresta um þrjá daga og þess með að Ólafur konungur sendi þá menn sína að heyra orð Aðalsteins konungs hvort hann vill eða eigi þenna kost , segja að þeir hyggja að Aðalsteinn konungur mundi láta fátt við nema að sættin tækist .   Ólafur konungur játtir því og sendir menn sína til Aðalsteins konungs .   Ríða þá sendimenn allir saman og hitta Aðalstein konung í borg þeirri er var næst heiðinni fyrir sunnan .     Sendimenn Ólafs konungs bera upp erindi sín fyrir Aðalstein konung og sættaboð .   Aðalsteins konungs menn sögðu og með hverjum boðum þeir höfðu farið til Ólafs konungs og það með að það var ráðagerð vitra manna að dvelja svo orustu meðan konungur kæmi eigi .     En Aðalsteinn konungur veitti skjótan úrskurð um þetta mál og sagði sendimönnum svo : « Berið þau orð mín Ólafi konungi að eg vil gefa honum orlof til þess að fara heim til Skotlands með lið sitt og gjaldi hann aftur fé það allt er hann tók upp að röngu hér í landi .   Setjum hér síðan frið í millum landa vorra og herji hvorigir á aðra .   Það skal og fylgja að Ólafur konungur skal gerast minn maður og halda Skotland af mér og vera undirkonungur minn .   Farið nú , » segir hann , « aftur og segið honum svo búið . »     Sendimenn sneru aftur leið sína þegar um kveldið og komu til Ólafs konungs nær miðri nótt , vöktu þá upp konung og sögðu honum þegar orð Aðalsteins konungs .   Konungur lét þegar kalla til sín jarlana og aðra höfðingja , lét þá sendimenn koma til og segja upp erindislok sín og orð Aðalsteins konungs .   En er þetta var kunnigt gert fyrir liðsmönnum þá var eitt orðtak allra að það mundi fyrir liggja að búast til orustu .   Sendimenn sögðu og það með að Aðalsteinn hafði fjölda liðs og hann hafði þann dag komið til borgarinnar sem sendimenn komu .     Þá mælti Aðils jarl : « Nú mun það fram komið konungur sem eg sagði að yður mundu þeir reynast brögðóttir hinir ensku .   Höfum vér hér setið langa stund og beðið þess er þeir hafa dregið að sér allt lið sitt en konungur þeirra mun verið hafa hvergi nær þá er vér komum hér .   Munu þeir nú hafa safnað liði miklu síðan vér settumst .   Nú er það ráð mitt konungur að við bræður ríðum þegar í nótt fyrir með okkru liði .   Má það vera að þeir óttist nú ekki að sér er þeir hafa spurt að konungur þeirra er nær með her mikinn .   Skulum við þá veita þeim áhlaup en er þeir verða forflótta þá munu þeir láta lið sitt en ódjarfari síðan í atgöngu að móti oss . »     Konungi þótti þetta ráð vel fundið « munum vér búa her vorn þegar er lýsir og fara til móts við yður . »     Staðfestu þeir þetta ráð og luku svo stefnunni .       Hringur jarl og Aðils bróðir hans bjuggu her sinn og fóru þegar um nóttina suður á heiðina .   En er ljóst var þá sáu varðmenn þeirra Þórólfs hvar herinn fór .   Var þá blásinn herblástur og herklæddust menn , tóku síðan að fylkja liðinu og höfðu tvær fylkingar .   Réð Álfgeir jarl fyrir annarri fylking og var merki borið fyrir honum .   Var í þeirri fylking lið það er honum hafði fylgt og svo það lið er þar hafði til safnast úr héruðum .   Var það miklu fleira lið en það er þeim Þórólfi fylgdi .     Þórólfur var svo búinn , hann hafði skjöld víðan og þykkvan , hjálm á höfði allsterkan , gyrður sverði því er hann kallaði Lang , mikið vopn og gott .   Kesju hafði hann í hendi .   Fjöðrin var tveggja álna löng og sleginn fram broddur ferstrendur en upp var fjöðrin breið , falurinn bæði langur og digur , skaftið var eigi hærra en taka mátti hendi til fals og furðulega digurt .   Járnteinn var í falnum og skaftið allt járnvafið .   Þau spjót voru kölluð brynþvarar .     Egill hafði hinn sama búnað sem Þórólfur .   Hann var gyrður sverði því er hann kallaði Naður .   Það sverð hafði hann fengið á Kúrlandi .   Var það hið besta vopn .   Hvorgi þeirra hafði brynju .     Þeir settu merki upp og bar það Þorfinnur strangi .   Allt lið þeirra hafði norræna skjöldu og allan norrænan herbúnað .   Í þeirri fylking voru allir norrænir menn þeir er þar voru .   Fylktu þeir Þórólfur nær skóginum en Álfgeirs fylking fór með ánni .     Aðils jarl og þeir bræður sáu það að þeir mundu ekki koma þeim Þórólfi á óvart .   Þá tóku þeir að fylkja sínu liði .   Gerðu þeir og tvær fylkingar og höfðu tvö merki .   Fylkti Aðils móti Álfgeiri jarli en Hringur móti víkingum .   Síðan tókst þar orusta .   Gengu hvorirtveggju vel fram .     Aðils jarl sótti hart fram þar til er Álfgeir lét undan sígast en Aðils menn sóttu þá hálfu djarflegar .   Var þá og eigi lengi áður en Álfgeir flýði og er það frá honum að segja að hann reið undan suður á heiðina og sveit manna með honum .   Reið hann þar til er hann kom nær borg þeirri er konungur sat .     Þá mælti jarlinn : « Ekki ætla eg oss fara til borgarinnar .   Vér fengum mikið orðaskak , næst er vér komum til konungs , þá er vér höfðum farið ósigur fyrir Ólafi konungi og ekki mun honum þykja batnað hafa vor kostur í þessi ferð .   Mun nú ekki þurfa að ætla til sæmda þar sem hann er . »     Síðan reið hann suður á landið og er frá hans ferð það að segja að hann reið dag og nótt þar til er þeir komu vestur á Jarlsnes .   Fékk jarl sér þar far suður um sæ og kom fram á Vallandi .   Þar átti hann kyn hálft .   Kom hann aldregi síðan til Englands .     Aðils rak fyrst flóttann og eigi langt áður hann snýr aftur og þar til er orustan var og veitti þá atgöngu .     En er Þórólfur sá það sneri hann í mót jarli og bað þangað bera merkið , bað menn sína fylgjast vel og standa þykkt .   « Þokum að skóginum , » sagði hann , « og látum hann hlífa á bak oss svo að þeir megi eigi öllum megum að oss ganga . »     Þeir gerðu svo , fylgdu fram skóginum .   Varð þá hörð orusta .   Sótti Egill móti Aðisli og áttust þeir við hörð skipti .   Liðsmunur var allmikill og þó féll meir lið þeirra Aðils .     Þórólfur gerðist þá svo óður að hann kastaði skildinum á bak sér en tók spjótið tveim höndum .   Hljóp hann þá fram og hjó eða lagði til beggja handa .   Stukku menn þá frá tveggja vegna en hann drap marga .   Ruddi hann svo stíginn fram að merki jarlsins Hrings og hélst þá ekki við honum .   Hann drap þann mann er bar merki Hrings jarls og hjó niður merkistöngina .   Síðan lagði hann spjótinu fyrir brjóst jarlinum í gegnum brynjuna og búkinn svo að út gekk um herðarnar og hóf hann upp á kesjunni yfir höfuð sér og skaut niður spjótshalanum í jörðina en jarlinn sæfðist á spjótinu og sáu það allir , bæði hans menn og svo hans óvinir .   Síðan brá Þórólfur sverðinu og hjó hann þá til beggja handa .   Sóttu þá og að hans menn .   Féllu þá mjög Bretar og Skotar en sumir snerust á flótta .     En er Aðils jarl sá fall bróður síns og mannfall mikið af liði hans en sumir flýðu en hann þóttist hart niður koma þá sneri hann á flótta og rann til skógarins .   Hann flýði í skóginn og hans sveit .   Tók þá að flýja allt lið það er þeim hafði fylgt .   Gerðist þá mannfall mikið af flóttamönnum og dreifðist þá flóttinn víða um heiðina .   Aðils jarl hafði niður drepið merki sínu og vissi þá engi hvort hann fór eða aðrir menn .   Tók þá brátt að myrkva af nótt en þeir Þórólfur og Egill sneru aftur til herbúða sinna og þá jafnskjótt kom þar Aðalsteinn konungur með allan her sinn og slógu þá landtjöldum sínum og bjuggust um .     Litlu síðar kom Ólafur konungur með sinn her .   Tjölduðu þeir og bjuggust um þar sem þeirra menn höfðu tjaldað .   Var Ólafi konungi þá sagt að fallnir voru þeir báðir jarlar hans , Hringur og Aðils , og mikill fjöldi annarra manna hans .       Aðalsteinn konungur hafði verið áður hina næstu nótt í borg þeirri er fyrr var frá sagt og þar spurði hann að bardagi hafði verið á heiðinni , bjóst þá þegar og allur herinn og sótti norður á heiðina , spurði þá öll tíðindi glögglega hvernig orusta sú hafði farið .   Komu þá til fundar við konung þeir bræður Þórólfur og Egill .   Þakkaði hann þeim vel framgöngu sína og sigur þann er þeir höfðu unnið , hét þeim vináttu sinni fullkominni .   Dvöldust þeir þar allir samt um nóttina .     Aðalsteinn konungur vakti upp her sinn þegar um morguninn árdegis .   Hann átti tal við höfðingja sína og sagði hver skipun vera skyldi fyrir liði hans .   Skipaði hann fylking sína fyrst og þá setti hann í brjósti þeirrar fylkingar sveitir þær er snarpastar voru .   Þá mælti hann að fyrir því liði skyldi vera Egill .   « En Þórólfur , » sagði hann , « skal vera með liði sínu og öðru því liði er eg set þar .   Skal sú vera önnur fylking í liði voru er hann skal vera höfðingi fyrir því að Skotar eru jafnan lausir í fylkingu , hlaupa þeir til og frá og koma í ýmsum stöðum fram .   Verða þeir oft skeinusamir ef menn varast eigi en eru lausir á velli ef við þeim er horft . »     Egill svaraði konungi : « Ekki vil eg að við Þórólfur skiljumst í orustu en vel þykir mér að okkur sé þar skipað er mest þykir þurfa og harðast er fyrir . »     Þórólfur mælti : « Látum við konung ráða hvað hann vill okkur skipa .   Veitum honum svo að honum líki .   Mun eg vera heldur ef þú vilt þar er þér er skipað . »     Egill segir : « Þér munuð nú ráða en þessa skiptis mun eg oft iðrast . »     Gengu menn þá í fylkingar svo sem konungur hafði skipað og voru sett upp merki .   Stóð konungs fylking á víðlendið til árinnar en Þórólfs fylking fór hið efra með skóginum .     Ólafur konungur tók þá að fylkja liði sínu þá er hann sá að Aðalsteinn hafði fylkt .   Hann gerði og tvær fylkingar og lét hann fara sitt merki og þá fylking er hann réð sjálfur fyrir móti Aðalsteini konungi og hans fylking .   Höfðu þá hvorirtveggju her svo mikinn að engi var munur hvorir fjölmennri voru , en önnur fylking Ólafs konungs fór nær skóginum móti liði því er Þórólfur réð fyrir .   Voru þar höfðingjar jarlar skoskir .   Voru það Skotar flest og var það fjölmenni mikið .     Síðan gengust á fylkingar og varð þar brátt orusta mikil .   Þórólfur sótti fram hart og lét bera merki sitt fram með skóginum og ætlaði þar svo fram að ganga að hann kæmi í opna skjöldu konungs fylkinginni .   Höfðu þeir skjölduna fyrir sér en skógurinn var til hægra vegs .   Létu þeir hann þar hlífa .   Þórólfur gekk svo fram að fáir voru menn hans fyrir honum en þá er hann varði minnst þá hlaupa þar úr skóginum Aðils jarl og sveit sú er honum fylgdi , brugðu þegar mörgum kesjum senn á Þórólfi og féll hann þar við skóginn en Þorfinnur er merkið bar hopaði aftur þar er liðið stóð þykkra en Aðils sótti þá að þeim og var þar þá orusta mikil .   Æptu Skotar þá siguróp er þeir höfðu felldan höfðingjann .     En er Egill heyrði óp það og sá að merki Þórólfs fór á hæl þá þóttist hann vita að Þórólfur mundi eigi sjálfur fylgja .   Síðan hleypur hann til þangað fram í milli fylkinganna .   Hann varð skjótt var þeirra tíðinda er þar voru orðin þegar hann fann sína menn .   Hann eggjar þá liðið mjög til framgöngu .   Var hann fremstur í brjóstinu .   Hann hafði sverðið Naður í hendi .   Hann sótti þá fram og hjó til beggja handa og felldi marga menn .   Þorfinnur bar merkið þegar eftir honum en annað lið fylgdi merkinu .   Var þar hin snarpasta orusta .   Egill gekk fram til þess er hann mætti Aðisli jarli .   Áttust þeir fá högg við áður Aðils jarl féll og mart manna um hann en eftir fall hans þá flýði lið það er honum hafði fylgt .   En Egill og hans lið fylgdu þeim og drápu allt það er þeir náðu því að ekki þurfti þá griða að biðja .   En jarlar þeir hinir skosku stóðu þá ekki lengi þegar er þeir sáu að aðrir flýðu þeirra félagar , tóku þegar á rás undan .     En þeir Egill stefndu þá þar til er var konungs fylkingin og komu þá í opna skjöldu og gerðu þar brátt mikið mannfall .   Riðlaðist þá fylkingin og losnaði öll .   Flýðu þá margir af Ólafs mönnum en víkingar æptu þá siguróp .   En er Aðalsteinn konungur þóttist finna að rofna tók fylking Ólafs konungs þá eggjaði hann lið sitt og lét fram bera merki , gerði þá atgöngu harða svo að hrökk fyrir lið Ólafs og gerðist allmikið mannfall .   Féll þar Ólafur konungur og mestur hluti liðs þess er Ólafur hafði haft því að þeir er á flótta snerust voru allir drepnir er náð varð .   Fékk Aðalsteinn konungur þar allmikinn sigur .       Aðalsteinn konungur sneri í brott frá orustunni en menn hans ráku flóttann .   Hann reið aftur til borgarinnar og tók eigi fyrr náttstað en í borginni en Egill rak flóttann og fylgdi þeim lengi og drap hvern mann er hann náði .   Síðan sneri hann aftur með sveitunga sína og fór þar til er orustan hafði verið og hitti þar Þórólf bróður sinn látinn .   Hann tók upp lík hans og þó , bjó um síðan sem siðvenja var til .   Grófu þeir þar gröf og settu Þórólf þar í með vopnum sínum öllum og klæðum .   Síðan spennti Egill gullhring á hvora hönd honum áður hann skildist við , hlóðu síðan að grjóti og jósu að moldu .   Þá kvað Egill vísu :     Og enn kvað hann :     Síðan fór Egill með sveit sína á fund Aðalsteins konungs og gekk þegar fyrir konung er hann sat við drykkju .   Þar var glaumur mikill .   Og er konungur sá að Egill var inn kominn þá mælti hann að rýma skyldi pallinn þann hinn óæðra fyrir þeim og mælti að Egill skyldi sitja þar í öndvegi gegnt konungi .     Egill settist þar niður og skaut skildinum fyrir fætur sér .   Hann hafði hjálm á höfði og lagði sverðið um kné sér og dró annað skeið til hálfs en þá skellti hann aftur í slíðrin .   Hann sat uppréttur og var gneyptur mjög .   Egill var mikilleitur , ennibreiður , brúnamikill , nefið ekki langt en ákaflega digurt , granstæðið vítt og langt , hakan breið furðulega og svo allt um kjálkana , hálsdigur og herðimikill , svo að það bar frá því sem aðrir menn voru , harðleitur og grimmlegur þá er hann var reiður .   Hann var vel í vexti og hverjum manni hærri , úlfgrátt hárið og þykkt og varð snemma sköllóttur .   En er hann sat , sem fyrr var ritað , þá hleypti hann annarri brúninni ofan á kinnina en annarri upp í hárrætur .   Egill var svarteygur og skolbrúnn .   Ekki vildi hann drekka þó að honum væri borið en ýmsum hleypti hann brúnunum ofan eða upp .     Aðalsteinn konungur sat í hásæti .   Hann lagði og sverð um kné sér .   Og er þeir sátu svo um hríð þá dró konungur sverðið úr slíðrum og tók gullhring af hendi sér , mikinn og góðan , og dró á blóðrefilinn , stóð upp og gekk á gólfið og rétti yfir eldinn til Egils .   Egill stóð upp og brá sverðinu og gekk á gólfið .   Hann stakk sverðinu í bug hringinum og dró að sér , gekk aftur til rúms síns .   Konungur settist í hásæti .   En er Egill settist niður dró hann hringinn á hönd sér og þá fóru brýnn hans í lag .   Lagði hann þá niður sverðið og hjálminn og tók við dýrshorni er honum var borið og drakk af .   Þá kvað hann :     Þaðan af drakk Egill að sínum hlut og mælti við aðra menn .     Eftir það lét konungur bera inn kistur tvær .   Báru tveir menn hvora .   Voru báðar fullar af silfri .     Konungur mælti : « Kistur þessar Egill skaltu hafa og , ef þú kemur til Íslands , skaltu færa þetta fé föður þínum , í sonargjöld sendi eg honum .   En sumu fé skaltu skipta með frændum ykkrum Þórólfs þeim er þér þykja ágætastir .   En þú skalt taka hér bróðurgjöld hjá mér , lönd eða lausaaura , hvort er þú vilt heldur , og ef þú vilt með mér dveljast lengdar þá skal eg hér fá þér sæmd og virðing þá er þú kannt mér sjálfur til segja . »     Egill tók við fénu og þakkaði konungi gjafar og vinmæli .   Tók Egill þaðan af að gleðjast og þá kvað hann :     Síðan voru græddir þeir menn er sárir voru og lífs auðið .     Egill dvaldist með Aðalsteini konungi hinn næsta vetur eftir fall Þórólfs og hafði hann allmiklar virðingar af konungi .   Var þá með honum lið það allt er áður hafði fylgt þeim báðum bræðrum og úr orustu höfðu komist .   Þá orti Egill drápu um Aðalstein konung og er í því kvæði þetta :     En þetta er stefið í drápunni :     Aðalsteinn gaf þá enn Agli að bragarlaunum gullhringa tvo og stóð hvor mörk og þar fylgdi skikkja dýr er konungur sjálfur hafði áður borið .     En er voraði lýsti Egill yfir því fyrir konungi að hann ætlaði í brott um sumarið og til Noregs og vita hvað títt er um hag Ásgerðar « konu þeirrar er átt hefir Þórólfur bróðir minn .   Þar standa saman fé mikil en eg veit eigi hvort börn þeirra lifa nokkur .   Á eg þar fyrir að sjá ef þau lifa en eg á arf allan ef Þórólfur hefir barnlaus andast . »     Konungur sagði : « Það mun vera Egill á þínu forráði að fara héðan á brott ef þú þykist eiga skyldarerindi en hinn veg þykir mér best að þú takir hér staðfestu með mér og slíka kosti sem þú vilt beiðast . »     Egill þakkaði konungi orð sín « eg mun nú fara fyrst svo sem mér ber skylda til en það er líkara að eg vitji hingað þessa heita þá er eg kemst við . »     Konungur bað hann svo gera .   Síðan bjóst Egill brott með liði sínu en mart dvaldist eftir með konungi .   Egill hafði eitt langskip mikið og þar á hundrað manna eða vel svo .   Og er hann var búinn ferðar sinnar og byr gaf þá hélt hann til hafs .   Skildust þeir Aðalsteinn konungur með mikilli vináttu .   Bað hann Egil koma aftur sem skjótast .   Egill kvað svo vera skyldu .     Síðan hélt Egill til Noregs og er hann kom við land fór hann sem skyndilegast inn í Fjörðu .   Hann spurði þau tíðindi að andaður var Þórir hersir en Arinbjörn hafði tekið við arfi og gerst lendur maður .   Egill fór á fund Arinbjarnar og fékk þar góðar viðtökur .   Bauð Arinbjörn honum þar að vera .   Egill þekktist það .   Lét hann setja upp skipið og vista lið .   En Arinbjörn tók við Agli við tólfta mann og var með honum um veturinn .       Berg-Önundur son Þorgeirs þyrnifótar hafði þá fengið Gunnhildar dóttur Bjarnar hölds .   Var hún komin til bús með honum á Aski .   En Ásgerður er átt hafði Þórólfur Skalla-Grímsson var þá með Arinbirni frænda sínum .   Þau Þórólfur áttu dóttur eina unga er Þórdís hét og var mærin þar með móður sinni .   Egill sagði Ásgerði lát Þórólfs og bauð henni sína umsjá .   Ásgerður varð mjög ókát við þá sögu en svaraði vel ræðum Egils og tók lítið af öllu .     Og er á leið haustið tók Egill ógleði mikla , sat oft og drap höfðinu niður í feld sinn .     Eitthvert sinn gekk Arinbjörn til hans og spurði hvað ógleði hans ylli « nú þó að þú hafir fengið skaða mikinn um bróður þinn þá er það karlmannlegt að bera það vel .   Skal maður eftir mann lifa eða hvað kveður þú nú ?   Láttu mig nú heyra . »     Egill sagði að hann hefði þetta fyrir skemmstu kveðið :     Arinbjörn spurði hver kona sú væri er hann orti mansöng um « hefir þú fólgið nafn hennar í vísu þessi . »     Þá kvað Egill :     « Hér mun vera , » segir Egill , « sem oft er mælt að segjanda er allt sínum vin .   Eg mun segja þér það er þú spyrð , um hverja konu eg yrki .   Þar er Ásgerður frændkona þín og þar til vildi eg hafa fullting þitt að eg næði því ráði . »     Arinbjörn segir að honum þykir það vel fundið « skal eg víst leggja þar orð til að þau ráð takist . »     Síðan bar Egill það mál fyrir Ásgerði en hún skaut til ráða föður síns og Arinbjarnar frænda síns .   Síðan ræðir Arinbjörn við Ásgerði og hafði hún hin sömu svör fyrir sér .   Arinbjörn fýsti þessa ráðs .   Síðan fara þeir Arinbjörn og Egill á fund Bjarnar og hefur Egill þá bónorð og bað Ásgerðar dóttur Bjarnar .   Björn tók því máli vel og sagði að Arinbjörn mundi því mjög ráða .   Arinbjörn fýsti mjög og lauk því máli svo að Egill festi Ásgerði og skyldi brullaup vera að Arinbjarnar .   En er að þeirri stefnu kemur þá var þar veisla allvegleg er Egill kvongaðist .   Var hann þá allkátur það er eftir var vetrarins .     Egill bjó um vorið kaupskip til Íslandsferðar .   Réð Arinbjörn honum það að staðfestast ekki í Noregi meðan ríki Gunnhildar væri svo mikið     « því að hún er allþung til þín , » segir Arinbjörn , « og hefir þetta mikið um spillt er þér Eyvindur fundust við Jótland . »     Og er Egill var búinn og byr gaf þá siglir hann í haf og greiddist hans ferð vel .   Kemur hann um haustið til Íslands og hélt til Borgarfjarðar .   Hann hafði þá verið utan tólf vetur .   Gerðist þá Skalla-Grímur maður gamall .   Varð hann þá feginn er Egill kom heim .   Fór Egill til Borgar að vistum og með honum Þorfinnur strangi og þeir mjög margir saman .   Voru þeir með Skalla-Grími um veturinn .   Egill hafði þar ógrynni fjár en ekki er þess getið að Egill skipti silfri því er Aðalsteinn konungur hafði fengið honum í hendur , hvorki við Skalla-Grím né aðra menn .     Þann vetur fékk Þorfinnur Sæunnar dóttur Skalla-Gríms og eftir um vorið fékk Skalla-Grímur þeim bústað að Langárfossi og land inn frá Leirulæk milli Langár og Álftár allt til fjalls .   Dóttir Þorfinns og Sæunnar var Þórdís er átti Arngeir í Hólmi , son Bersa goðlauss .   Þeirra son var Björn Hítdælakappi .     Egill dvaldist þá með Skalla-Grími nokkura vetur .   Tók hann til fjárforráða og búsumsýslu engu miður Skalla-Grími .   Egill gerðist enn snoðinn .     Þá tók héraðið að byggjast víða .   Hrómundur , bróðir Gríms hins háleyska , byggði þá í Þverárhlíð og skipverjar hans .   Hrómundur var faðir Gunnlaugs , föður Þuríðar dyllu , móður Illuga svarta .       Egill hafði þá verið svo að vetrum skipti mjög mörgum að Borg .   Þá var það á einu sumri er skip komu af , Noregi til Íslands að þau tíðindi spurðust austan að Björn höldur var andaður .   Það fylgdi þeirri sögn að fé það allt er Björn hafði átt hafði upp tekið Berg-Önundur mágur hans .   Hann hafði flutt heim til sín alla lausaaura en jarðir hafði hann byggt og skilið sér allar landskyldir .   Hann hafði og sinni eigu kastað á jarðir þær allar er Björn hafði átt .     Og er Egill heyrði þetta þá spurði hann vandlega hvort Berg-Önundur mundi sínum ráðum fram hafa farið um þetta eða hefði hann traust til haft sér meiri manna .   Honum var sagt að Önundur var kominn í vináttu mikla við Eirík konung og við Gunnhildi þó miklu kærra .     Egill lét það kyrrt vera á því hausti .   En er veturinn leið af og vora tók þá lét Egill setja fram skip það er hann átti er staðið hafði í hrófi við Langárfoss .   Hann bjó skip það til hafs og fékk menn til .   Ásgerður kona hans var ráðin til farar en Þórdís dóttir Þórólfs var eftir .   Egill sigldi í haf er hann var búinn .   Er frá hans ferð ekki að segja fyrr en hann kemur til Noregs .   Hélt hann þegar til fundar við Arinbjörn sem fyrst mátti hann .   Arinbjörn tók vel við honum og bauð Agli með sér að vera og það þekktist hann .   Fóru þau Ásgerður bæði þangað og nokkurir menn með þeim .     Egill kom brátt á ræður við Arinbjörn um fjárheimtur þær er Egill þóttist eiga þar í landi .     Arinbjörn segir : « Það mál þykir mér óvænlegt .   Berg-Önundur er harður og ódæll , ranglátur og fégjarn , en hann hefir nú hald mikið af konungi og drottningu .   Er Gunnhildur hinn mesti óvinur þinn , sem þú veist áður , og mun hún ekki fýsa Önund að hann geri greiða á málinu . »     Egill segir : « Konungur mun oss láta ná lögum og réttindum á máli þessu en með liðveislu þinni þá vex mér ekki í augu að leita laga við Berg-Önund . »     Ráða þeir það af að Egill skipar skútu .   Fóru þeir þar á nær tveir tigir .   Þeir fóru suður á Hörðaland og koma fram á Aski .   Ganga þeir þar til húss og hitta Önund .   Ber þá Egill upp mál sín og krefur Önund skiptis um arf Bjarnar og segir að dætur Bjarnar væru jafnkomnar til arfs eftir hann að lögum « þó að mér þyki , » kvað Egill , « sem Ásgerður muni þykja ættborin miklu betur en Gunnhildur kona þín . »     Önundur segir þá snellt mjög : « Þú ert furðulega djarfur maður Egill , útlagi Eiríks konungs , er þú ferð hingað í land hans og ætlar hér til ágangs við menn hans .   Máttu svo ætla Egill að eg hefi velta látið slíka sem þú ert og af minnum sökum en mér þykja þessar , er þú telur til arfs fyrir hönd konu þinnar , því að það er kunnigt alþýðu að hún er þýborin að móðerni . »   Önundur var málóði um hríð .     Og er Egill sá að Önundur vildi engan hlut greiða um þetta mál þá stefnir Egill honum þing og skýtur málinu til Gulaþingslaga .     Önundur segir : « Koma mun eg til Gulaþings og mundi eg vilja að þú kæmir þaðan eigi heill í brott . »     Egill segir að hann mun til þess hætta að koma þó til þings allt að einu « verður þá sem má hversu málum vorum lýkur . »     Fara þeir Egill síðan í brott og er hann kom heim segir hann Arinbirni frá ferð sinni og frá svörum Önundar .   Arinbjörn varð reiður mjög er Þóra föðursystir hans var kölluð ambátt .     Arinbjörn fór á fund Eiríks konungs , bar upp fyrir hann þetta mál .     Konungur tók heldur þungt hans máli og segir að Arinbjörn hefði lengi fylgt mjög málum Egils « hefir hann notið þín að því er eg hefi látið hann vera hér í landi en nú mun mér örðigt þykja ef þú heldur hann til þess að hann gangi á vini mína . »     Arinbjörn segir : « Þú munt láta oss ná lögum af þessu máli . »     Konungur var heldur styggur í þessu máli .   Arinbjörn fann að drottning mundi þó miklu verr viljuð .   Fer Arinbjörn aftur og sagði að heldur horfir óvænt .     Líður af veturinn og kemur þar er menn fara til Gulaþings .   Arinbjörn fjölmennti mjög til þings .   Var Egill í för með honum .   Eiríkur konungur var þar og hafði fjölmenni mikið .   Berg-Önundur var í sveit konungs og þeir bræður og höfðu þeir sveit mikla .   En er þinga skyldi um mál manna þá gengu hvorirtveggju þar til er dómurinn var settur að flytja fram sannindi sín .   Var Önundur þá allstórorður .     En þar er dómurinn var settur var völlur sléttur og settar niður heslistengur í völlinn í hring en lögð um utan snæri umhverfis .   Voru það kölluð vébönd .   En fyrir innan í hringinum sátu dómendur , tólf úr Firðafylki og tólf úr Sygnafylki , tólf úr Hörðafylki .   Þær þrennar tylftir manna skyldu þar dæma um mál öll .   Arinbjörn réð fyrir hverjir dómendur voru úr Firðafylki .   En Þórður af Aurlandi hverjir úr Sygnafylki voru og voru þeir allir eins liðs .     Arinbjörn hafði fjölmenni mikið til þings , snekkju alskipaða og margt smáskipa , skútur og róðrarferjur er bændur áttu .   Eiríkur konungur hafði þar mikið lið og langskip sex eða sjö .   Þar var og mikið lið af bóndum .     Egill hóf svo mál sitt að hann krafði dómendur að dæma sér lög af máli þeirra Önundar .   Innti hann þá hver sannindi hann hafði í tilkalli til fjár þess er átt hafði Björn Brynjólfsson .   Sagði hann að Ásgerður , dóttir Bjarnar , eiginkona Egils , var tilkomin arfs og óðalborin í allar ættir en tiginborin fram í kyn .   Krafði hann dómendur að dæma Ásgerði til handa hálfan arf Bjarnar , lönd og lausaaura .     Og er hann hætti sinni ræðu þá tók Berg-Önundur til máls : « Gunnhildur kona mín er dóttir Bjarnar og Ólafar , þeirrar konu er Björn hafði lögfengið .   Er Gunnhildur réttur erfingi Bjarnar .   Tók eg fyrir þá sök upp fé það allt er Björn hafði átt að eg vissi að sú ein var dóttir Bjarnar önnur er ekki átti arf að taka .   Var móðir hennar hernumin og tekin síðan frillutaki og ekki að frændaráði og flutt land af landi .   En þú Egill ætlar að fara hér sem hvarvetna annars staðar með ofurkapp þitt og ójafnað .   Nú mun þér það ekki hér tjá því að Eiríkur konungur og Gunnhildur drottning hafa mér því heitið að eg skuli rétt hafa af hverju máli þar er þeirra ríki stendur yfir .   Mun eg færa fram sönn vitni fyrir konungi og drottningu og dómendum að Þóra hlaðhönd móðir Ásgerðar var hertekin heiman frá Þóri bróður sínum og annað sinn af Aurlandi frá Brynjólfi .   Fór hún þá land af landi með Birni og víkingum og útlögum konungs og í þeirri útlegð gátu þau mey þessa , Ásgerði .   Nú er furða mikil um Egil er hann ætlar að gera ómæt öll mál Eiríks konungs .   Það fyrst að þú ert hér í landi síðan Eiríkur gerði þig útlægan og það enn er meira , þótt þú hafið fengið ambáttar , að kalla hana arfgenga .   Vil eg þess krefja dómendur að þeir dæmi mér allan arf eftir Björn en dæmi Ásgerði ambátt konungs því að hún var svo getin að faðir hennar og móðir voru í útlegð konungs . »     Þá tók Arinbjörn til máls : « Vitni munum vér fram bera konungur um þetta mál og láta eiða fylgja að það var til skilið í sætt þeirra Þóris föður míns og Bjarnar að Ásgerður , dóttir þeirra Bjarnar og Þóru , var til arfs tekin eftir föður sinn og svo það sem yður var kunnigt sjálfum konungur að þú gerðir Björn innlendan og öllu því máli var þá lokið er áður hafði í milli staðið sættar manna . »     Konungur svarar seint hans máli .     Þá kvað Egill vísu :     Arinbjörn lét þá fram bera vitnisburð tólf menn og allir vel til fallnir og höfðu allir heyrt á sætt þeirra Þóris og Bjarnar , og buðu þeir konungi og dómendum að sverja þar eftir .   Dómendur vildu taka eiða þeirra ef konungur bannaði eigi .   Konungur sagði að hann mundi þar hvorki að gera , lofa né banna .     Þá tók til máls Gunnhildur drottning : « Það er undarlegt konungur er þú lætur Egil þenna hinn mikla vefja öll mál fyrir þér , eða hvort mundir þú eigi í móti mæla þó að hann kallaði til konungdómsins í hendur þér ?   Nú þótt þú viljir enga úrskurði þá veita er Önundi sé lið að þá skal eg það eigi þola að Egill troði undir fótum vini vora og taki með rangindum fé þetta af Önundi .   Eða hvar ertu Askmaður ?   Far þú til með sveit þína þar dómendurnir eru og lát eigi dæma rangindi þessi . »     Síðan hljóp Askmaður til dómsins og hans sveitungar og skáru í sundur véböndin en brutu niður stengur en hleyptu í brott dómendum .   Þá gerðist þys mikill á þinginu en allir menn voru þar vopnlausir .     Þá mælti Egill : « Má Berg-Önundur heyra mál mitt ? »     « Heyri eg , » sagði hann .     « Eg vil bjóða þér hólmgöngu og berjumst hér á þinginu .   Hafi sá fé þetta , lönd og lausaaura , er sigur fær en ver þú hvers mann níðingur ef þú þorir eigi . »     Þá svarar Eiríkur konungur : « Ef þú Egill ert nú allfús til að berjast þá skulum vér nú veita þér það . »     Egill svarar : « Ekki vil eg berjast við konungs ríki og ofurefli liðs en fyrir jafnmörgum mönnum mun eg eigi flýja ef mér skal þess unna .   Mun eg að því gera engan mannamun . »     Þá mælti Arinbjörn : « Förum í brott Egill , ekki munum vér hér um sýsla að sinni . »     Sneri þá Arinbjörn á brott og allt lið hans með honum .     Þá snerist Egill aftur og mælti hátt : « Það skírskota eg undir þig , Arinbjörn , og þig , Þórður , og þá menn alla er nú heyra mál mitt , lenda menn og lögmenn og alla alþýðu , að eg banna jarðir þær allar , er átt hefir Björn Brynjólfsson , að byggja og vinna og allra gagna af að neyta .   Banna eg þér , Berg-Önundur , og öllum öðrum mönnum , útlenskum og innlenskum , tignum og ótignum , en hverjum er það gerir legg eg við lagabrot landsréttar , goðagremi og griðarof . »     Síðan gekk Egill á brott með Arinbirni .   Gengu þeir til skipanna og var þar að ganga yfir leiti nokkuð og eigi allskammt svo að eigi sá skipin af þingvellinum .     Og er þeir komu til skipanna talaði Arinbjörn fyrir liðinu og mælti svo : « Öllum yður er kunnigt hver þinglok hér hafa orðið , að vér höfum eigi náð lögum en konungur er reiður svo að mér er von að vorir menn sæti af honum afarkostum ef hann má svo við komast .   Vil eg að hver gangi á sitt skip og fari sem ákafast til síns heimilis .   Bíði nú engi annars . »     Síðan gekk Arinbjörn á skip sitt og mælti til Egils : « Gakk þú nú á skútu er hér liggur á útborða langskipinu og ver á brottu sem skjótast , farið um nætur sem þér megið en eigi um daga og forðið yður því að konungur mun eftir leita að fundi yðra mætti saman bera .   Leitið enn síðan til mín þá er þessu lýkur , hvað sem í kann berast . »     Egill gerði svo sem Arinbjörn mælti .   Gengu þeir á skútuna þrír tigir manna og reru sem ákafast .   Skipið var einkar skjótt .   Þá reri fjöldi manna út úr höfninni af liði Arinbjarnar , skútur og róðrarferjur , en langskip sem Arinbjörn stýrði fór síðast því að það var þyngst undir árum .   En skúta sú er Egill var á gekk brátt fram úr samflotinu .   Þá kvað Egill :     Eiríkur konungur heyrði ályktarorð er Egill mælti á þinginu og varð reiður mjög .   En allir menn höfðu vopnlausir farið til þingsins , veitti konungur því eigi atgöngu .   Hann bað menn sína ganga til skipa .   Þeir gerðu sem hann bauð .   Og er þeir komu til strandar skaut konungur á húsþingi og sagði fyrirætlan sína : « Vér skulum nú færa tjöld af skipum vorum og róa eftir þeim Arinbirni og Agli og skal taka Egil af lífi og hlífa engum manni þeim er fyrir honum vill standa . »     Síðan gengu þeir á skip og bjuggust um sem skjótast og reru þar til er skip þeirra Arinbjarnar höfðu verið .   Voru þeir þá á brottu .   Þá lét konungur taka róður eftir þeim norður um sund og er hann kom á Sognsæ þá reri lið Arinbjarnar inn til Sauðungssunda og stefnir hann inn eftir þeim og hitti hann skip Arinbjarnar inn á Sauðungssundum .   Lagði konungur að skipunum og köstuðu þeir orðum á þá .   Spurði konungur hvort Egill væri þar á skipinu .     Arinbjörn svarar : « Egill er eigi hér , » segir hann , « munuð þér skjótt mega sjá það herra .   Eru þeir einir menn hér innan borðs að þér munuð kenna .   En Egill mun eigi finnast undir þiljum niðri þó að þér leitið . »     Konungur spurði Arinbjörn hvað hann vissi til Egils síðast .   Hann svarar að Egill var við á skútu einni með þrjá tigi manna « og reru þeir leið sína út til Steinssunds . »     Þá mælti konungur að þeir skyldu róa fram hin innri sundin og stefna svo í móti þeim Agli og þeir gerðu svo .     Maður er nefndur Ketill höður .   Hann var hirðmaður Eiríks konungs , upplenskur maður að ætt .   Hann sagði leið fyrir konungsskipinu og stýrði því .   Ketill var mikill maður og fríður sýnum og hann var frændi konungs .   Var það margra manna mál að þeir væru líkir sýnum .     Egill hafði látið flota skipi sínu og fluttan til farm áður hann fór til þings .   En er þeir höfðu skilið við Arinbjörn þá fóru þeir leið sína til Steinssunds þar til er þeir komu til skips síns .   Gengu þeir þar á .   En skútan flaut við stýri milli lands og skips .   Lágu þar árar í hömlu .     Eftir um morguninn er trautt var dagað þá urðu varðmenn varir við að skip nokkur reru að þeim og er Egill vaknaði stóð hann þegar upp og mælti að þeir skyldu hlaupa í skútuna .   Hann vopnaðist skjótt og allir þeir .   Egill tók upp silfurkisturnar þær er Aðalsteinn konungur hafði gefið honum .   Þær hafði hann jafnan með sér .   Þeir hljópu í skútuna og reru fram í milli landsins og snekkju þeirrar er næst fór landinu en það var skip Eiríks konungs .     En því að bráðum bar að , að lítt var lýst , þá renndust skipin hjá og er lyftingar bar saman þá skaut Egill spjóti og kom á þann mann miðjan er við stýrið sat en þar var Ketill höður .   Þá kallar Eiríkur konungur og bað menn róa eftir þeim Agli .   En er skipin renndu hjá kaupskipinu þá hljópu menn konungs upp á skipið en þeir menn er eftir höfðu orðið af Egils mönnum og eigi hljópu í skútuna , þá voru allir drepnir þeir er náð varð en sumir hljópu á land .   Þar létust tíu menn af sveitungum Egils .   Sum skipin reru eftir þeim Agli en sum rændu kaupskipið .   Var þar tekið fé það allt er innan borðs var en þeir brenndu skipið .     En þeir er eftir þeim Agli reru sóttu ákaft , tóku tveir eina ár .   Skortir þar eigi lið innan borðs en þeir Egill höfðu þunnskipað .   Voru þeir þá átján á skútunni .   Þá dró saman með þeim .   En fyrir innan eyna var vaðilsund nokkuð grunnt milli og annarrar eyjar .   Útfall var sjávarins .   Þeir Egill hleyptu skútunni í það hið grunna sundið en snekkjurnar flutu þar eigi og skildi þar með þeim .   Sneri þá konungur suður aftur en Egill fór norður á fund Arinbjarnar .   Þá kvað Egill vísu :     Egill kom á fund Arinbjarnar og segir honum þessi tíðindi .     Arinbjörn segir að honum var ekki vildara af von um skipti þeirra Eiríks konungs « en ekki mun þig fé skorta Egill .   Eg skal bæta þér skipið og fá þér annað það er þú megir vel fara á til Íslands . »     Ásgerður kona Egils hafði verið með Arinbirni síðan þeir fóru til þings .     Arinbjörn fékk Agli skip það er vel var haffæranda og lét ferma af viði .   Býr Egill skip það til hafs og hafði þá enn nær þremur tigum manna .   Skiljast þeir Arinbjörn þá með vináttu .   Þá kvað Egill :       Haraldur hinn hárfagri setti sonu sína til ríkis í Noregi þá er hann tók að eldast , gerði Eirík konung yfirkonung sona sinna allra .   Og er Haraldur hafði verið sjö tigu vetra konungur þá seldi hann í hendur Eiríki syni sínum ríki .   Í þann tíma ól Gunnhildur son og jós Haraldur konungur vatni og gaf nafn sitt og lét það fylgja að hann skyldi konungur vera eftir föður sinn ef honum entist aldur til .   Haraldur konungur settist þá í kyrrsetu og sat oftast á Rogalandi eða Hörðalandi .   En þrem vetrum síðar andaðist Haraldur konungur á Rogalandi og var ger haugur eftir hann við Haugasund .     En eftir andlát hans var deila mikil milli sona hans því að Víkverjar tóku sér til konungs Ólaf en Þrændir Sigurð .   En Eiríkur felldi þá báða bræður sína í Túnsbergi einum vetri eftir andlát Haralds konungs .   Var það allt á einu sumri er Eiríkur konungur fór af Hörðalandi með her sinn austur í Vík til bardaga við bræður sína og áður höfðu þeir deilt á Gulaþingi Egill og Berg-Önundur og þessi tíðindi er nú var sagt .     Berg-Önundur var heima að búi sínu þá er konungur fór í leiðangur því að honum þótti óvarlegt að fara frá búi sínu meðan Egill var eigi úr landi farinn .   Þar var bróðir hans , Haddur , þá með honum .     Fróði hét maður , frændi Eiríks konungs og fósturson hans .   Hann var hinn fríðasti maður , ungur að aldri og þó vaxinn maður .   Eiríkur konungur setti hann eftir til trausts Berg-Önundi .   Sat Fróði á Álreksstöðum að búi konungs og hafði þar sveit manna .     Rögnvaldur er nefndur son Eiríks konungs og Gunnhildar .   Hann var þá vetra tíu eða ellefu og var hið fríðasta mannsefni .   Hann var þá með Fróða er þetta var tíðinda .     En áður Eiríkur konungur reri þenna leiðangur þá gerði hann Egil útlaga fyrir endilangan Noreg og dræpan hverjum manni .   Arinbjörn var með konungi í leiðangri en áður hann fór heiman þá lagði Egill skipi sínu til hafs og hélt í útver það er Vitar heita , út frá Alda .   Það er komið af þjóðleið .   Þar voru fiskimenn og var þar gott að spyrja tíðindi .   Þá spurði hann að konungur hafði gert hann útlaga .   Þá kvað Egill vísu :     Veður voru vindlítil , fjallvindur um nætur en hafgola um daga .   Eitt kveld sigldu þeir Egill út á haf en fiskimenn reru þá inn til lands þeir er til njósnar höfðu settir verið um farar þeirra Egils .   Kunnu þeir það að segja að Egill hafði út látið og á haf siglt og hann var á brottu , létu þessa njósn koma til Berg-Önundar .   Og er hann vissi þessi tíðindi , hann sendi þá frá sér menn þá alla er hann hafði áður haft þar til varúðar .   Reri hann þá inn til Álreksstaða og bauð Fróða til sín því að Berg-Önundur átti öl mikið heima að sín .   Fróði fór með honum og hafði með sér nokkura menn .   Tóku þeir þar veislu góða og höfðu gleði mikla .   Var þar þá allt óttalaust .     Rögnvaldur konungsson átti karfa einn .   Reru sex menn á borð .   Hann var steindur allur fyrir ofan sjó .   Hann hafði með sér menn tíu eða tólf þá er honum fylgdu einart .   Og er Fróði var heiman farinn þá tók Rögnvaldur karfann og reru þeir út til Herðlu tólf saman .   Þar var konungsbú mikið og réð sá maður fyrir er hét Skegg-Þórir .   Þar hafði Rögnvaldur verið á fóstri í barnæsku .   Tók Þórir feginsamlega við konungssyni .   Skorti þar og eigi drykk mikinn .     Egill sigldi út á haf um nóttina , sem fyrr var ritað , og er morgnaði féll veðrið og gerði logn .   Lögðu þeir þá í rétt og létu reiða fyrir nokkurar nætur .   En er hafgola kom á sagði Egill skipurum sínum : « Nú munum vér sigla að landi því að ógjörla veit , ef hafviðri kemur á hvasst , hvar vér náum þá landi en heldur ófriðvænt fyrir í flestum stöðum . »     Hásetar báðu Egil fyrir ráða þeirra ferð .   Síðan tóku þeir til segls og sigldu inn til Herðluvers .   Fengu þeir þar góða höfn og tjölduðu yfir skipi sínu og lágu þá um nóttina .   Þeir höfðu á skipinu lítinn bát og gekk Egill þar á við þriðja mann .   Reri hann þá inn um nóttina til Herðlu , sendi þar mann í eyna upp að spyrja tíðinda .   Og er sá kom ofan til skips sagði hann að þar á bænum var Rögnvaldur konungsson og hans menn « sátu þeir þá við drykkju .   Hitti eg einn af húskörlum og var sá ölóður og sagði að hér skyldi eigi minna drekka en að Berg-Önundar þótt Fróði væri þar á veislu og þeir fimm saman . »     Ekki kvað hann þar fleira manna en heimamenn nema Fróða og hans menn .     Síðan reri Egill aftur til skips og bað menn upp standa og taka vopn sín .   Þeir gerðu svo .   Þeir lögðu út skipið um akkeri .   Egill lét gæta tólf menn skips en hann fór á eftirbátinn og þeir átján saman , reru síðan inn eftir sundum .   Þeir stilltu svo til að þeir komu um kveldið inn í Fenhring og lögðu þar til leynivogs eins .     Þá mælti Egill : « Nú vil eg ganga einn upp í eyna og njósna hvers eg verð vís en þér skuluð bíða mín hér . »     Egill hafði vopn sín þau er hann var vanur að hafa , hjálm og skjöld , gyrður sverði , höggspjót í hendi .   Síðan gekk hann upp í eyna og fram með skógi nokkurum .   Hann hafði dregið hött síðan yfir hjálm .   Hann kom þar að er sveinar nokkurir voru og hjá þeim hjarðtíkur stórar .   Og er þeir tókust að orðum spurði hann hvaðan þeir væru eða fyrir hví þeir væru þar og hefðu hunda svo stóra .     Þeir mæltu : « Þú munt vera allheimskur maður .   Hefir þú eigi heyrt að hér gengur björn um eyna , hinn mesti spellvirki , drepur hér bæði menn og fénað og er lagt fé til höfuðs honum .   Vökum vér hér hverja nótt á Aski yfir fé voru er byrgt er í grindum eða hví ferðu með vopnum um nætur ? »     Hann segir : « Hræðist eg og björninn og fáir þykir mér sem nú fari vopnlausir .   Hefir björninn lengi elt mig í nótt eða sjáið hann nú , þar er hann nú í skógarnefinu .   Hvort eru allir menn í svefni á bænum ? »     Sveinninn sagði að þeir Berg-Önundur og Fróði mundu enn drekka « þeir sitja nætur allar . »     « Segið þeim þá , » segir hann Egill , « hvar björninn er en eg verð að skynda heim . »     Hann gekk þá brott en sveinninn hljóp heim til bæjarins og til stofunnar er þeir drukku í .   Var þá svo komið að allir menn voru sofa farnir nema þeir þrír , Önundur og Fróði og Haddur .   Sveinninn segir hvar björninn var .   Þeir tóku vopn sín er þar héngu hjá þeim og hljópu þegar út og upp til skógar .   Þar gengu fram skógarnef af mörkinni og runnar í sumum stöðum .   Sveinninn segir þeim hvar björninn hafði verið í runninum .   Þá sáu þeir að limarnar hrærðust , þóttust þá skilja að björninn mundi þar vera .   Þá mælti Berg-Önundur að þeir Haddur og Fróði skyldu fram renna milli og meginmerkurinnar og gæta að björninn næði eigi skóginum .     Berg-Önundur rann fram að runninum .   Hann hafði hjálm og skjöld , gyrður sverði en kesju í hendi .   Egill var þar fyrir í runninum en engi björn og er hann sá hvar Berg-Önundur var þá brá hann sverðinu en þar var hönk á meðalkaflanum og dró hann hana á hönd sér og lét þar hanga .   Hann tók í hönd sér kesjuna og rann þá fram í mót Berg-Önundi .   Og er Berg-Önundur sá það þá gæddi hann rásina og skaut skildinum fyrir sig og áður þeir mættust þá skaut hvor kesju að öðrum .   Egill laust skildinum við kesjunni og bar hallan svo að reist úr skildinum og flaug í völlinn en Egils spjót kom á miðjan skjöldinn og gekk í gegnum langt upp á fjöðrina og varð fast spjótið í skildinum .   Varð Önundi þungbær skjöldurinn .   Egill greip þá skjótt meðalkafla sverðsins .   Önundur tók þá og að bregða sínu sverði og er eigi var brugðið til hálfs þá lagði Egill í gegnum hann með sínu sverði .   Önundur rataði við lagið en Egill kippti að sér sverðinu hart og hjó til Önundar og af nær höfuðið .   Síðan tók Egill kesjuna úr skildinum .     Þeir Haddur og Fróði sáu fall Berg-Önundar og runnu þangað til .   Egill snerist í móti þeim .   Hann skaut kesjunni að Fróða og í gegnum skjöld hans og í brjóstið svo að yddi um bakið .   Féll hann þegar á bak aftur dauður .   Egill tók þá sverðið og snerist í mót Haddi og skiptust þeir fám höggum við áður Haddur féll .     Þá komu sveinarnir að og mælti Egill við þá : « Gætið hér til Önundar húsbónda yðvars og þeirra félaga að eigi slíti dýr eða fuglar hræ þeirra . »     Egill gekk þá leið sína og eigi langt áður félagar hans komu í mót honum ellefu en sex gættu skips .   Þeir spurðu hvað hann hefði sýslað .   Hann kvað þá :     Þá mælti Egill : « Vér skulum nú snúa aftur til bæjarins og fara hermannlega , drepa menn þá alla er vér náum en taka fé allt það er vér megum með komast . »     Þeir fara til bæjarins og hlaupa þar inn í hús og drepa þar menn fimmtán eða sextán .   Sumir komust undan af hlaupi .   Þeir rændu þar öllu fé en spilltu því er þeir máttu eigi með fara .   Þeir ráku búfé til strandar og hjuggu , báru á bátinn sem hann tók við , fóru síðan leið sína og reru út um eyjasund .     Egill var nú allreiður svo að þá mátti ekki við hann mæla .   Sat hann við stýri á bátinum .     Og er þeir sóttu út á fjörðinn til Herðlu þá reru utan í móti þeim Rögnvaldur konungsson og þeir þrettán saman á karfanum þeim hinum steinda .   Þeir höfðu þá spurt að skip Egils lá í Herðluveri .   Ætluðu þeir að gera Önundi njósn um ferðir Egils .   Og er Egill sá skipið þá kenndi hann þegar .   Hann stýrði sem beinst á þá og er skipin renndust að þá kom barð skútunnar á kinnung karfans .   Hallaði honum svo að sjór féll inn á annað borð og fyllti skipið .   Egill hljóp þá upp á og greip kesjuna , hét á menn sína að þeir skyldu engan láta með lífi á brott komast þann er á karfanum var .   Það var þá hægt því að þar var þá engi vörn .   Voru allir þeir á kafi drepnir en engi komst undan .   Létust þeir þar þrettán , Rögnvaldur og förunautar hans .   Þeir Egill reru þá inn til eyjarinnar Herðlu .   Þá kvað Egill vísu :     Og er þeir Egill komu til Herðlu þá runnu þeir þegar upp til bæjar með alvæpni .   En er það sá Þórir og hans heimamenn þá runnu þeir þegar af bænum og forðuðu sér allir þeir er ganga máttu , karlar og konur .   Þeir Egill rændu þar öllu fé því er þeir máttu höndum á koma , fóru síðan út til skips .   Var þá og eigi langt að bíða að byr rann á af landi .   Búast þeir til að sigla .   Og er þeir voru seglbúnir gekk Egill upp í eyna .     Hann tók í hönd sér heslisstöng og gekk á bergsnös nokkura þá er vissi til lands inn .   Þá tók hann hrosshöfuð og setti upp á stöngina .   Síðan veitti hann formála og mælti svo : « Hér set eg upp níðstöng og sný eg þessu níði á hönd Eiríki konungi og Gunnhildi drottningu » - hann sneri hrosshöfðinu inn á land - « sný eg þessu níði á landvættir þær er land þetta byggja svo að allar fari þær villar vega , engi hendi né hitti sitt inni fyrr en þær reka Eirík konung og Gunnhildi úr landi . »     Síðan skýtur hann stönginni niður í bjargrifu og lét þar standa .   Hann sneri og höfðinu inn á land en hann reist rúnar á stönginni og segja þær formála þenna allan .     Eftir það gekk Egill á skip .   Tóku þeir til segls og sigldu á haf út .   Tók þá byrinn að vaxa og gerði veður hvasst og hagstætt .   Gekk þá skipið mikið .   Þá kvað Egill :     Síðan sigldu þeir í haf og greiddist vel ferð þeirra og komu af hafi í Borgarfjörð .   Hélt hann skipi sínu þar til hafnar og báru föt sín á land .   Fór þá Egill heim til Borgar en skiparar hans vistuðust .   Skalla-Grímur gerðist þá gamall og hrumur af elli .   Tók Egill þá til fjárforráða og bús varðveislu .       Þorgeir hét maður .   Hann átti Þórdísi Yngvarsdóttur , systur Beru , móður Egils .   Þorgeir bjó inn frá Álftanesi á Lambastöðum .   Hann hafði komið út með Yngvari .   Hann var auðigur og virður vel af mönnum .   Sonur þeirra Þorgeirs var Þórður er bjó á Lambastöðum eftir föður sinn í þenna tíma er Egill kom til Íslands .     Það var þá um haustið nokkuru fyrir vetur að Þórður reið inn til Borgar að hitta Egil frænda sinn og bauð honum heim til veislu .   Hafði hann látið heita mungát út þar .   Egill hét ferðinni og var kveðið á vikustef nokkuð .   Og er svo var liðið bjóst Egill til ferðar og með honum Ásgerður kona hans .   Voru þau saman tíu eða tólf .   Og er Egill var búinn þá gekk Skalla-Grímur út með honum og hvarf til hans áður Egill steig á bak og mælti : « Seint þykir mér þú Egill hafa greitt fé það er Aðalsteinn konungur sendi mér , eða hvernig ætlar þú að fara skuli fé það ? »     Egill segir : « Er þér nú féfátt mjög faðir ?   Eg vissi það eigi .   Þegar skal eg láta þig hafa silfur er eg veit er þú þarft en eg veit að þú munt enn hafa að varðveita eina kistu eða tvær , fullar af silfri . »     « Svo þykir mér , » segir Skalla-Grímur , « sem þú munir þykjast skipt hafa lausafé með okkur .   Muntu láta þér vel hugna að eg geri slíkt er mér líkar af því er eg varðveiti . »     Egill segir : « Þú munt engis lofs þykjast þurfa að biðja mig um þetta því að þú munt ráða vilja hvað sem eg mæli . »     Síðan reið Egill í brott þar til er hann kom á Lambastaði .   Var þar tekið við honum vel og feginsamlega .   Skyldi hann þar sitja þrjár nætur .     Það sama kveld er Egill hafði heiman farið lét Skalla-Grímur söðla sér hest .   Reið hann þá heiman er aðrir menn fóru að sofa .   Hann reiddi í knjám sér kistu vel mikla en hann hafði í handarkrika sér eirketil er hann fór í brott .   Hafa menn það síðan fyrir satt að hann hafi látið fara annaðhvort eða bæði í Krumskeldu og látið þar fara á ofan hellustein mikinn .     Skalla-Grímur kom heim um miðnættisskeið og gekk þá til rúms síns og lagðist niður í klæðum sínum .   En um morguninn er lýsti og menn klæddust þá sat Skalla-Grímur fram á stokk og var þá andaður og svo stirður að menn fengu hvergi rétt hann né hafið og var alls við leitað .     Þá var hesti skotið undir einn mann .   Hleypti sá sem ákaflegast til þess er hann kom á Lambastaði .   Gekk hann þegar á fund Egils og segir honum þessi tíðindi .   Þá tók Egill vopn sín og klæði og reið heim til Borgar um kveldið og þegar hann hafði af baki stigið gekk hann inn og í skot er var um eldahúsið en dyr voru fram úr skotinu að setum innanverðum .   Gekk Egill fram í setið og tók í herðar Skalla-Grími og kneikti hann aftur á bak , lagði hann niður í setið og veitti honum þá nábjargir .   Þá bað Egill taka graftól og brjóta vegginn fyrir sunnan .   Og er það var gert þá tók Egill undir höfðahlut Skalla-Grími en aðrir tóku fótahlutinn .   Báru þeir hann um þvert húsið og svo út í gegnum vegginn þar er áður var brotinn .   Báru þeir hann þá í hríðinni ofan í Naustanes .   Var þar tjaldað yfir um nóttina .   En um morguninn að flóði var lagður Skalla-Grímur í skip og róið með hann út til Digraness .   Lét Egill þar gera haug á framanverðu nesinu .   Var þar í lagður Skalla-Grímur og hestur hans og vopn hans og smíðartól .   Ekki er þess getið að lausafé væri lagt í haug hjá honum .     Egill tók þar við arfi , löndum og lausum aurum .   Réð hann þá fyrir búi .   Þar var með Agli Þórdís dóttir Þórólfs og Ásgerðar .       Eiríkur konungur réð einn vetur fyrir Noregi eftir andlát föður síns Haralds konungs áður Hákon Aðalsteinsfóstri , annar son Haralds konungs , kom til Noregs vestan af Englandi og það sama sumar fór Egill Skalla-Grímsson til Íslands .   Hákon fór norður til Þrándheims .   Var hann þar til konungs tekinn .   Voru þeir Eiríkur um veturinn báðir konungar í Noregi .   En eftir um vorið dró hvortveggi her saman .   Varð Hákon miklu fjölmennri .   Sá Eiríkur þá engan sinn kost annan en flýja land .   Fór hann þá á brott með Gunnhildi konu sína og börn þeirra .     Arinbjörn hersir var fóstbróðir Eiríks konungs og barnfóstri hans .   Hann var kærastur konungi af öllum lendum mönnum .   Hafði konungur sett hann höfðingja yfir allt Firðafylki .   Arinbjörn var úr landi með konungi , fóru fyrst vestur um haf til Orkneyja .   Þá gifti hann Ragnhildi dóttur sína Arnfinni jarli .   Síðan fór hann með liði sínu suður fyrir Skotland og herjaði þar .   Þaðan fór hann suður til Englands og herjaði þar .     Og er Aðalsteinn konungur spurði það safnaði hann liði og fór í mót Eiríki .   Og er þeir hittust voru borin sáttmál milli þeirra og var það að sættum að Aðalsteinn konungur fékk Eiríki til forráða Norðimbraland en hann skyldi vera landvarnarmaður Aðalsteins konungs fyrir Skotum og Írum .   Aðalsteinn konungur hafði skattgilt undir sig Skotland eftir fall Ólafs konungs en þó var það fólk jafnan ótrútt honum .     Svo er sagt að Gunnhildur lét seið efla og lét það seiða að Egill Skalla-Grímsson skyldi aldrei ró bíða á Íslandi fyrr en hún sæi hann .   En það sumar er þeir Hákon og Eiríkur höfðu hist og deilt um Noreg þá var farbann til allra landa úr Noregi og komu það sumar engi skip til Íslands og engi tíðindi úr Noregi .     Egill Skalla-Grímsson sat að búi sínu .   En þann vetur annan er hann bjó að Borg eftir andlát Skalla-Gríms þá gerðist Egill ókátur og var því meiri ógleði hans er meir leið á veturinn .   Og er sumar kom þá lýsti Egill yfir því að hann ætlar að búa skip sitt til brottfarar um sumarið .   Tók hann þá háseta .   Hann ætlar þá að sigla til Englands .   Þeir voru á skipi þrír tigir manna .   Ásgerður var þá eftir og gætti bús þeirra en Egill ætlaði þá að fara á fund Aðalsteins konungs og vitja heita þeirra er hann hafði heitið Agli að skilnaði þeirra .     Egill varð ekki snemmbúinn og er hann lét í haf þá byrjaði heldur seint , tók að hausta og stærði veðrin .   Sigldu þeir fyrir norðan Orkneyjar .   Vildi Egill þar ekki við koma því að hann hugði að ríki Eiríks konungs mundi allt yfir standa í eyjunum .   Sigldu þeir þá suður fyrir Skotland og höfðu storm mikinn og veður þvert .   Fengu þeir beitt fyrir Skotland og svo norðan fyrir England .   En aftan dags er myrkva tók var veður hvasst .   Finna þeir eigi fyrr en grunnföll voru á útborða og svo fram fyrir .   Var þá engi annar til en stefna á land upp og svo gerðu þeir , sigldu þá til brots og komu að landi við Humrumynni .   Þá héldust menn allir og mestur hluti fjár annað en skip .   Það brotnaði í spón .     Og er þeir hittu menn að máli spurðu þeir þau tíðindi er Agli þóttu háskasamleg að Eiríkur konungur blóðex var þar fyrir og Gunnhildur og þau höfðu þar ríki til forráða og hann var skammt þaðan uppi í borginni Jórvík .   Það spurði hann og að Arinbjörn hersir var þar með konungi og í miklum kærleik við konunginn .     Og er Egill var vís orðinn þessa tíðinda þá gerði hann ráð sitt .   Þótti honum sér óvænt til undankomu þótt hann freistaði þess að leynast og fara huldu höfði leið svo langa sem vera mundi áður hann kæmi úr ríki Eiríks konungs .   Var hann þá auðkenndur þeim er hann sæju .   Þótti honum það lítilmannlegt að vera tekinn í flótta þeim .   Herti hann þá huginn og réð það af að þegar um nóttina er þeir höfðu þar komið þá fær hann sér hest og ríður þegar til borgarinnar .   Kom hann þar að kveldi dags og reið hann þegar í borgina .   Hann hafði síðan hatt yfir hjálmi og alvæpni hafði hann .     Egill spurði hvar garður sá væri í borginni er Arinbjörn átti .   Honum var það sagt .   Hann reið þangað í garðinn .   En er hann kom að stofunni steig hann af hesti sínum og hitti mann að máli .   Var honum þá sagt að Arinbjörn sat yfir matborði .     Egill mælti : « Eg vildi góður drengur að þú gengir inn í stofuna og spyr Arinbjörn hvort hann vill heldur úti eða inni tala við Egil Skalla-Grímsson . »     Sá maður segir : « Það er mér lítið starf að reka þetta erindi . »     Hann gekk inn í stofuna og mælti stundar hátt : « Maður er hér kominn úti fyrir dyrum , » segir hann , « mikill sem tröll .   En sá bað mig ganga inn og spyrja hvort þú vildir úti eða inni tala við Egil Skalla-Grímsson . »     Arinbjörn segir : « Gakk og bið hann bíða úti og mun hann eigi lengi þurfa . »     Hann gerði sem Arinbjörn mælti , gekk út og sagði sem mælt var við hann .     Arinbjörn bað taka upp borðin .   Síðan gekk hann út og allir húskarlar hans með honum .   Og er Arinbjörn hitti Egil heilsaði hann honum og spurði hví hann var þar kominn .     Egill segir í fám orðum hið ljósasta af um ferð sína « en nú skaltu fyrir sjá hvert ráð eg skal taka ef þú vilt nokkurt lið veita mér . »     « Hefir þú nokkura menn hitt í borginni , » segir Arinbjörn , « þá er þig munu kennt hafa áður þú komst hér í garðinn ? »     « Engi , » segir Egill .     « Taki menn þá vopn sín , » segir Arinbjörn .     Þeir gerðu svo .   Og er þeir voru vopnaðir og allir húskarlar Arinbjarnar þá gekk hann í konungsgarð .   En er þeir komu til hallar þá klappaði Arinbjörn á dyrum og bað upp láta og segir hver þar var .   Dyrverðir létu þegar upp hurðina .   Konungur sat yfir borðum .     Arinbjörn bað þá ganga inn tólf menn , nefndi til þess Egil og tíu menn aðra .   « Nú skaltu Egill færa Eiríki konungi höfuð þitt og taka um fót honum en eg mun túlka mál þitt . »     Síðan ganga þeir inn .   Gekk Arinbjörn fyrir konung og kvaddi hann .   Konungur fagnaði honum og spurði hvað er hann vildi .     Arinbjörn mælti : « Eg fylgi hingað þeim manni er kominn er um langan veg að sækja yður heim og sættast við yður .   Er yður það vegur mikill herra er óvinir yðrir fara sjálfviljandi af öðrum löndum og þykjast eigi mega bera reiði yðra þó að þér séuð hvergi nær .   Láttu þér nú verða höfðinglega við þenna mann .   Lát hann fá af sætt góða fyrir það er hann hefir gert veg þinn svo mikinn sem nú má sjá , farið yfir mörg höf og torleiði heiman frá búum sínum .   Bar honum enga nauðsyn til þessar farar nema góðvilji við yður . »     Þá litaðist konungur um og sá hann fyrir ofan höfuð mönnum hvar Egill stóð og hvessti augun á hann og mælti : « Hví varstu svo djarfur Egill að þú þorðir að fara á fund minn ?   Leystist þú svo héðan næstum að þér var engi von lífs af mér . »     Þá gekk Egill að borðinu og tók um fót konungi .   Hann kvað þá :     Eiríkur konungur sagði : « Ekki þarf eg að telja upp sakir á hendur þér en þó eru þær svo margar og stórar að ein hver má vel endast til að þú komir aldrei héðan lífs .   Áttu engis annars af von en þú munt hér deyja skulu .   Máttir þú það vita áður að þú mundir enga sætt af mér fá . »     Gunnhildur mælti : « Hví skal eigi þegar drepa Egil eða manstu eigi nú konungur hvað Egill hefir gert , drepið vini þína og frændur og þar á ofan son þinn en nítt sjálfan þig .   Eða hvar viti menn slíku bellt við konungmann ? »     Arinbjörn segir : « Ef Egill hefir mælt illa til konungs þá má hann það bæta í lofsorðum þeim er allan aldur megi uppi vera . »     Gunnhildur mælti : « Vér viljum ekki lof hans heyra .   Láttu konungur leiða Egil út og höggva hann .   Vil eg eigi heyra orð hans og eigi sjá hann . »     Þá mælti Arinbjörn : « Eigi mun konungur láta að eggjast um öll níðingsverk þín .   Eigi mun hann láta Egil drepa í nótt því að náttvíg eru morðvíg . »     Konungur segir : « Svo skal vera Arinbjörn sem þú biður að Egill skal lifa í nótt .   Hafðu hann heim með þér og fær mér hann á morgun . »     Arinbjörn þakkaði konungi orð sín .   « Væntum vér herra að héðan af muni skipast mál Egils á betri leið .   En þó að Egill hafi stórt til saka gert við yður þá lítið þér á það að hann hefir mikils misst fyrir yðrum frændum .   Haraldur konungur faðir þinn tók af lífi ágætan mann , Þórólf föðurbróður hans , af rógi manna en af engum sökum .   En þér konungur brutuð lög á Agli fyrir sakir Berg-Önundar , en þar á ofan vilduð þér hafa Egil að dauðamanni og drápuð menn af honum en rænduð hann fé öllu , og þar á ofan gerðuð þér hann útlaga og rákuð hann af landi , en Egill er engi ertingamaður .   En hvert mál er maður skal dæma verður að líta á tilgerðir .   Eg mun nú , » segir Arinbjörn , « hafa Egil með mér í nótt heim í garð minn . »     Var nú svo .   Og er þeir komu í garðinn þá ganga þeir tveir í loft nokkurt lítið og ræða um þetta mál .   Segir Arinbjörn svo : « Allreiður var konungur nú en heldur þótti mér mýkjast skaplyndi hans nokkuð áður létti og mun nú hamingja skipta hvað upp kemur .   Veit eg að Gunnhildur mun allan hug á leggja að spilla þínu máli .   Nú vil eg það ráð gefa að þú vakir í nótt og yrkir lofkvæði um Eirík konung .   Þætti mér þá vel ef það yrði drápa tvítug og mættir þú kveða á morgun er við komum fyrir konung .   Svo gerði Bragi frændi minn þá er hann varð fyrir reiði Bjarnar Svíakonungs að hann orti drápu tvítuga um hann eina nótt og þá þar fyrir höfuð sitt .   Nú mætti vera að vér bærum gæfu til við konung svo að þér kæmi það í frið við konung . »     Egill segir : « Freista skal eg þessa ráðs er þú vilt en ekki hefi eg við því búist að yrkja lof um Eirík konung . »     Arinbjörn bað hann freista .   Síðan gekk hann á brott til manna sinna .   Sátu þeir að drykkju til miðrar nætur .   Þá gekk Arinbjörn til svefnhúss og sveit hans og áður hann afklæddist gekk hann upp í loftið til Egils og spurði hvað þá liði um kvæðið .     Egill segir að ekki var ort « hefir hér setið svala ein við glugginn og klakað í alla nótt svo að eg hefi aldrei beðið ró fyrir . »     Síðan gekk Arinbjörn á brott og út um dyr þær er ganga mátti upp á húsið og settist við glugg þann á loftinu er fuglinn hafði áður við setið .   Hann sá hvar hamhleypa nokkur fór annan veg af húsinu .   Arinbjörn sat þar við glugginn alla nóttina til þess er lýsti .   En síðan er Arinbjörn hafði þar komið þá orti Egill alla drápuna og hafði fest svo að hann mátti kveða um morguninn þá er hann hitti Arinbjörn .   Þeir héldu vörð á nær tími mundi vera að hitta konung .       Eiríkur konungur gekk til borða að vanda sínum og var þá fjölmenni mikið með honum .   Og er Arinbjörn varð þess var þá gekk hann með alla sveit sína alvopnaða í konungsgarð þá er konungur sat yfir borðum .   Arinbjörn krafði sér inngöngu í höllina .   Honum var það og heimult gert .   Ganga þeir Egill inn með helming sveitarinnar .   Annar helmingur stóð úti fyrir dyrum .     Arinbjörn kvaddi konung en konungur fagnaði honum vel .   Arinbjörn mælti : « Nú er hér kominn Egill .   Hefir hann ekki leitað til brotthlaups í nótt .   Nú viljum vér vita herra hver hans hluti skal vera .   Vænti eg góðs af yður .   Hefi eg það gert sem vert var að eg hefi engan hlut til þess sparað að gera og mæla svo að yðvar vegur væri þá meiri en áður .   Hefi eg og látið allar mínar eigur og frændur og vini er eg átti í Noregi og fylgt yður en allir lendir menn yðrir skildust við yður og er það maklegt því að þú hefir marga hluti til mín stórvel gert . »     Þá mælti Gunnhildur : « Hættu Arinbjörn og tala ekki svo langt um þetta .   Mart hefir þú vel gert við Eirík konung og hefir hann það fullu launað .   Er þér miklu meiri vandi á við Eirík konung en Egil .   Er þér þess ekki biðjanda að Egill fari refsingalaust héðan af fundi Eiríks konungs slíkt sem hann hefir til saka gert . »     Þá segir Arinbjörn : « Ef þú konungur og þið Gunnhildur hafið það einráðið að Egill skal hér enga sætt fá , þá er það drengskapur að gefa honum frest og fararleyfi um viku sakir að hann forði sér , þó hefir hann að sjálfvilja sínum farið hingað á fund yðvarn og vænti sér af því friðar .   Fara þá enn skipti yður sem verða má þaðan frá . »     Gunnhildur mælti : « Sjá kann eg á þessu Arinbjörn að þú ert hollari Agli en Eiríki konungi .   Ef Egill skal ríða héðan viku í brott í friði þá mun hann kominn til Aðalsteins konungs á þessi stundu .   En Eiríkur konungur þarf nú ekki að dyljast í því að honum verða nú allir konungar ofureflismenn en fyrir skömmu mundi það þykja ekki líklegt að Eiríkur konungur mundi eigi hafa til þess vilja og atferð að hefna harma sinna á hverjum manni slíkum sem Egill er . »     Arinbjörn segir : « Engi maður mun Eirík kalla að meira mann þó að hann drepi einn bóndason útlendan , þann er gengið hefir á vald hans .   En ef hann vill miklast af þessu þá skal eg það veita honum að þessi tíðindi skulu heldur þykja frásagnarverð því að við Egill munum nú veitast að svo að jafnsnemma skal okkur mæta báðum .   Muntu konungur þá dýrt kaupa líf Egils um það er vér erum allir að velli lagðir , eg og sveitungar mínir .   Mundi mig annars vara af yður en þú mundir mig vilja leggja heldur að jörðu en láta mig þiggja líf eins manns er eg bið . »     Þá segir konungur : « Allmikið kapp leggur þú á þetta Arinbjörn , að veita Agli lið .   Trauður mun eg til vera að gera þér skaða ef því er að skipta ef þú vilt heldur leggja fram líf þitt en hann sé drepinn .   En ærnar eru sakir til við Egil hvað sem eg læt gera við hann . »     Og er konungur hafði þetta mælt þá gekk Egill fyrir hann og hóf upp kvæðið og kvað hátt og fékk þegar hljóð :       Eiríkur konungur sat uppréttur meðan Egill kvað kvæðið og hvessti augun á hann .   Og er lokið var drápunni þá mælti konungur : « Besta er kvæðið fram flutt .   En nú hefi eg hugsað Arinbjörn um mál vort Egils hvar koma skal .   Þú hefir flutt mál Egils með ákafa miklum er þú býður að etja vandræðum við mig .   Nú skal það gera fyrir þínar sakir sem þú hefir beðið að Egill skal fara frá mínum fundi heill og ósakaður .   En þú Egill hátta svo ferðum þínum að síðan er þú kemur frá mínum fundi af þessi stofu , þá kom þú aldregi í augsýn mér og sonum mínum og verð aldrei fyrir mér né mínu liði .   En eg gef þér nú höfuð þitt að sinni .   Fyrir þá sök er þú gekkst á mitt vald , þá vil eg eigi gera níðingsverk á þér .   En vita skaltu það til sanns að þetta er engi sætt við mig né sonu mína og enga frændur vora þá sem réttar vilja reka . »     Þá kvað Egill :     Arinbjörn þakkaði konungi með fögrum orðum þá sæmd og vináttu er konungur hefir veitt honum .   Þá ganga þeir Arinbjörn og Egill heim í garð Arinbjarnar .   Síðan lét Arinbjörn búa reiðskjóta liði sínu .   Reið hann brott með Agli og hundrað manna alvopnaðra með honum .   Arinbjörn reið með lið það til þess er þeir komu til Aðalsteins konungs og fengu þar góðar viðtökur .   Bauð konungur Agli með sér að vera og spurði hvernig farið hafði með þeim Eiríki konungi .     Þá kvað Egill :     En að skilnaði þeirra Arinbjarnar og Egils þá gaf Egill Arinbirni gullhringa þá tvo er Aðalsteinn konungur gaf honum og stóð mörk hvor en Arinbjörn gaf Agli sverð það er Dragvandill hét .   Það hafði gefið Arinbirni     Þórólfur Skalla-Grímsson en áður hafði Skalla-Grímur þegið af Þórólfi bróður sínum en Þórólfi gaf sverðið Grímur loðinkinni son Ketils hængs .   Það sverð hafði átt Ketill hængur og haft í hólmgöngum og var það allra sverða bitrast .   Skildust þeir með kærleik hinum mesta .   Fór Arinbjörn heim í Jórvík til Eiríks konungs en förunautar Egils og skipverjar hans höfðu þar frið góðan og vörðu varningi sínum í trausti Arinbjarnar .   En er á leið veturinn fluttust þeir suður til Englands og fóru á fund Egils .       Eiríkur alspakur hét lendur maður í Noregi .   Hann átti Þóru , dóttur Þóris hersis , systur Arinbjarnar .   Hann átti eignir í Vík austur .   Hann var maður stórauðigur og hinn mesti virðingamaður , spakur að viti .   Þorsteinn hét son þeirra .   Hann fæddist upp með Arinbirni og var þá vaxinn mjög og þó á ungum aldri .   Hann hafði farið vestur til Englands með Arinbirni .     En það sama haust sem Egill hafði komið til Englands spurðust af Noregi þau tíðindi að Eiríkur alspakur var andaður en arf hans höfðu tekið ármenn konungs og kastað á konungs eign .   Og er Arinbjörn og Þorsteinn spurðu þessi tíðindi þá gerðu þeir það ráð að Þorsteinn skyldi fara austur og vitja arfsins .     Og er vorið leið fram og menn bjuggu skip sín , þeir er fara ætluðu landa í millum , þá fór Þorsteinn suður til Lundúna og hitti þar Aðalstein konung .   Bar hann fram jartegnir og orðsending Arinbjarnar til konungs , og svo til Egils að hann væri flutningsmaður við konung , að Aðalsteinn konungur gerði orðsending sína til Hákonar konungs fóstra síns að Þorsteinn næði arfi og eignum í Noregi .   Aðalsteinn konungur var þess auðbeðinn því að Arinbjörn var honum kunnigur að góðu .     Þá kom og Egill að máli við Aðalstein konung og sagði honum fyrirætlan sína : « Vil eg í sumar , » segir hann , « fara austur til Noregs að vitja fjár þess er Eiríkur konungur rændi mig og þeir Berg-Önundur .   Situr nú yfir því fé Atli hinn skammi , bróðir Berg-Önundar .   Veit eg ef orðsendingar yðrar koma til að eg mun ná lögum af því máli . »     Konungur segir að Egill skal ráða ferðum sínum « en best þætti mér að þú værir með mér og gerðist landvarnarmaður minn og réðir fyrir herliði mínu .   Mun eg fá þér veislur stórar . »     Egill segir : « Þessi kostur þykir mér allfýsilegur að taka .   Vil eg því játa en eigi níta .   En þó verð eg fyrst að fara til Íslands og vitja konu minnar og fjár þess er eg á þar . »     Aðalsteinn konungur gaf Agli kaupskip gott og þar með farminn .   Var þar á til þunga hveiti og hunang og enn mikið fé annað í öðrum varningi .   Og er Egill bjó skip sitt til hafs þá réðst til farar með honum Þorsteinn Eiríksson , er fyrr var getið , er síðan var kallaður Þóruson , og er þeir voru búnir þá sigldu þeir .   Skildust þeir Aðalsteinn konungur og Egill með hinni mestu vináttu .     Þeim Agli greiddist vel ferðin , komu að Noregi í Vík austur og héldu skipinu inn allt í Oslóarfjörð .   Þar átti Þorsteinn bú á land upp og svo inn allt á Raumaríki .   Og er Þorsteinn kom þar til lands þá veitti hann tilkall um föðurarf sinn við ármennina er sest höfðu í bú hans .   Veittu Þorsteini margir lið að þessu .   Voru þar stefnur til lagðar .   Átti Þorsteinn þar marga frændur göfga .   Lauk þar svo er skotið var til konungs úrskurðar en Þorsteinn tók við varðveislu fjár þess er faðir hans hafði átt .     Egill fór til veturvistar með Þorsteini og þeir tólf saman .   Var þangað flutt heim til Þorsteins hveiti og hunang .   Var þar um veturinn gleði mikil og bjó Þorsteinn rausnarsamlega því að nóg voru föng til .       Hákon konungur Aðalsteinsfóstri réð þá fyrir Noregi sem fyrr var sagt .   Konungur sat þann vetur norður í Þrándheimi .     En er á leið veturinn byrjaði Þorsteinn ferð sína og Egill með honum .   Þeir höfðu nær þremur tigum manna .   Og er þeir voru búnir fóru þeir fyrst til Upplanda , þaðan norður um Dofrafjall til Þrándheims og komu þar á fund Hákonar konungs .   Báru þeir upp erindi sín við konung .   Sagði Þorsteinn skyn á máli sínu og kom fram vitnum með sér að hann átti arf þann allan er hann kallaði til .   Konungur tók því máli vel .   Lét hann Þorstein ná eignum sínum og þar með gerðist hann lendur maður konungs svo sem faðir hans hafði verið .     Egill gekk á fund Hákonar konungs og bar fyrir hann sín erindi og þar með orðsending Aðalsteins konungs og jartegnir hans .   Egill taldi til fjár þess er átt hafði Björn höldur , landa og lausaaura .   Taldi hann sér helming fjár þess og Ásgerði konu sinni , bauð þar fram vitni og eiða með máli sínu , sagði og að hann hafði það allt fram borið fyrir Eiríki konungi , lét það fylgja að hann hafði þá eigi náð lögum fyrir ríki Eiríks konungs en eggjan Gunnhildar .   Egill innti upp allan þann málavöxt er fyrr hafði í gerst á Gulaþingi .   Beiddi hann þá konung unna sér laga á því máli .     Hákon konungur svarar : « Svo hefi eg spurt að Eiríkur bróðir minn muni það kalla og þau Gunnhildur bæði að þú Egill munir hafa kastað steini um megn þér í yðrum skiptum .   Þætti mér þú vel mega yfir láta Egill að eg legði ekki til þessa máls þó að við Eiríkur bærum eigi gæfu til samþykkis . »     Egill mælti : « Ekki máttu konungur þegja yfir svo stórum málum því að allir menn hér í landi , innlenskir og útlenskir , skulu hlýða yðru boði .   Eg hefi spurt að þér setjið lög hér í landi og rétt hverjum manni .   Nú veit eg að þér munuð mig láta þeim ná sem aðra menn .   Þykist eg hafa til þess burði og frændastyrk hér í landi að hafa við Atla hinn skamma .   En um mál okkur Eiríks konungs er yður það að segja að eg var á hans fund og skildumst við svo að hann bað mig í friði fara hvert er eg vildi .   Vil eg bjóða yður herra mína fylgd og þjónustu .   Veit eg að vera munu hér með yður þeir menn er ekki munu þykja víglegri á velli að sjá en eg er .   Er það mitt hugboð að eigi líði langt áður fundi ykkra Eiríks konungs muni saman bera ef ykkur endist aldur til .   Þykir mér það undarlegt ef eigi skal þar koma að þér þyki Gunnhildur eiga sona uppreist marga . »     Konungur segir : « Ekki muntu Egill gerast mér handgenginn .   Miklu hafið þér frændur meira skarð höggið í ætt vora en þér muni duga að staðfestast hér í landi .   Far þú til Íslands út og ver þar að föðurarfi þínum .   Mun þér þá verða ekki mein að oss frændum en hér í landi er þess von um alla þína daga að vorir frændur séu ríkastir .   En fyrir sakir Aðalsteins konungs fóstra míns þá skaltu hafa hér frið í landi og ná lögum og landsrétti því að eg veit að Aðalsteinn konungur hefir mikla elsku á þér . »     Egill þakkaði konungi orð sín og beiddist þess að konungur skyldi fá honum sannar jartegnir sínar til Þórðar á Aurland eða annarra lendra manna í Sogni og á Hörðalandi .   Konungur segir að svo skyldi vera .       Þorsteinn og Egill bjuggu ferð sína þegar þeir höfðu lokið erindum sínum .   Fara þeir þá aftur á leið .   Og er þeir koma suður um Dofrafjall þá segir Egill að hann vill fara ofan til Raumsdals og síðan suður sundaleið .   « Vil eg , » segir hann , « lúka erindum mínum í Sogni og á Hörðalandi því að eg vil búa skip mitt í sumar til Íslands út . »     Þorsteinn bað hann ráða ferð sinni .   Skiljast þeir Þorsteinn og Egill .   Fór Þorsteinn suður um Dali og alla leið til þess er hann kom til búa sinna .   Bar hann þá fram jartegnir konungs og orðsending fyrir ármennina að þeir skyldu láta fé það allt er þeir hafa upp tekið og Þorsteinn kallaði til .     Egill fór leiðar sinnar og þeir tólf saman .   Komu þeir fram í Raumsdal , fengu sér þá flutningar , fóru síðan suður á Mæri .   Er ekki sagt frá ferð þeirra fyrr en þeir komu í ey þá er Höð heitir og fóru til gistingar á bæ þann er heitir á Blindheimi .   Það var göfugur bær .   Þar bjó lendur maður er Friðgeir hét .   Hann var ungur að aldri , hafði nýtekið við föðurarfi sínum .   Móðir hans hét Gyða .   Hún var systir Arinbjarnar hersis , skörungur mikill og göfug kona .   Hún var að ráðum með syni sínum Friðgeiri .   Höfðu þau þar rausnarbú mikið .   Þar fengu þeir allgóðar viðtökur .   Sat Egill um kveldið hið næsta Friðgeiri og förunautar hans þar utar frá .   Var þar drykkja mikil og dýrleg veisla .     Gyða húsfreyja gekk um kveldið til tals við Egil .   Hún spurði að Arinbirni bróður sínum og enn að fleirum frændum sínum og vinum þeim er til Englands höfðu farið með Arinbirni .   Egill sagði henni það sem hún spurði .   Hún spurði hvað til tíðinda hefði gerst í ferðum Egils .   Hann segir henni af hið ljósasta .   Þá kvað hann :     Egill var allkátur um kveldið en Friðgeir og heimamenn voru heldur hljóðir .   Egill sá þar mey fagra og vel búna .   Honum var sagt að hún var systir Friðgeirs .   Mærin var ókát og grét einart um kveldið .   Það þótti þeim undarlegt .     Þar voru þeir um kveldið .   En um morguninn var veður hvasst og eigi sæfært .   Þar þurftu þeir far úr eyjunni .   Þá gekk Friðgeir og bæði þau Gyða til fundar við Egil .   Buðu þau honum þar að sitja með förunauta sína til þess er gott væri færiveður og hafa þaðan farabeina þann sem þeir þyrftu .   Egill þekktist það .   Sátu þeir þar veðurfastir þrjár nætur og var þar hinn mesti mannfagnaður .   Eftir það gerði veður lygnt .   Stóðu þeir Egill þá upp snemma um morguninn og bjuggust , gengu þá til matar og var þeim gefið öl að drekka og sátu þeir um hríð .   Síðan tóku þeir klæði sín .   Egill stóð upp og þakkaði bónda og húsfreyju beina sinn og gengu síðan út .   Bóndi og móðir hans gengu á götu með þeim .   Þá gekk Gyða til máls við Friðgeir son sinn og talaði við hann lágt .   Egill stóð meðan og beið þeirra .     Egill mælti við meyna : « Hvað grætur þú mær ?   Eg sé þig aldrei káta . »     Hún mátti engu svara og grét að meir .   Friðgeir svarar móður sinni hátt : « Ekki vil eg nú biðja þess .   Þeir eru nú búnir ferðar sinnar . »     Þá gekk Gyða að Agli og mælti : « Eg mun segja þér Egill tíðindi þau sem hér eru með oss .   Maður heitir Ljótur hinn bleiki .   Hann er berserkur og hólmgöngumaður .   Hann er óþokkasæll .   Hann kom hér og bað dóttur minnar en vér svöruðum skjótt og synjuðum honum ráðsins .   Síðan skoraði hann til hólmgöngu á Friðgeir son minn og skal á morgun koma til hólmsins í ey þá er Vörl heitir .   Nú vildi eg Egill að þú færir til hólmsins með Friðgeiri .   Mundi það sannast ef Arinbjörn væri hér í landi að vér mundum eigi þola ofríki slíkum manni sem Ljótur er . »     « Skylt er það húsfreyja fyrir sakir Arinbjarnar frænda þíns að eg fari með ef honum þykir sér það nokkuð fullting . »     « Þá gerir þú vel , » segir Gyða , « skulum vér þá ganga inn í stofu og vera öll saman daglangt . »     Ganga þeir Egill þá inn í stofu og drukku .   Sátu þeir þar um daginn en um kveldið komu vinir Friðgeirs , þeir er til ferðar voru ráðnir með honum , og var þar fjölmennt um nóttina .   Var þar þá veisla mikil .     En eftir um daginn bjóst Friðgeir til ferðar og mart manna með honum .   Var þar Egill í för .   Þá var gott færiveður .   Fara þeir síðan og koma í eyna Vörl .   Þar var fagur völlur skammt frá sjónum er hólmstefnan skyldi vera .   Var þar markaður hólmstaður , lagðir steinar í hring utan um .     Nú kom þar Ljótur með lið sitt .   Bjóst hann þá til hólmgöngu .   Hann hafði skjöld og sverð .   Ljótur var allmikill maður og sterklegur .   Og er hann gekk fram á völlinn að hólmstaðnum þá kom á hann berserksgangur .   Tók hann þá að grenja illilega og beit í skjöld sinn .   Friðgeir var maður ekki mikill , grannlegur og fríður sjónum og ekki sterkur .   Hafði hann og ekki staðið í bardögum .   Og er Egill sá það þá kvað hann vísu :     Ljótur sá hvar Egill stóð og heyrði orð hans og mælti : « Gakk þú hingað hinn mikli maður á hólminn og berst við mig ef þú ert allfús til og reynum með okkur .   Er það miklu jafnlegra en eg berjist við Friðgeir því að eg þykist eigi að meiri maður þó að eg leggi hann að jörðu . »     Þá kvað Egill :     Síðan bjóst Egill til hólmgöngu við Ljót .   Egill hafði skjöld þann sem hann var vanur að hafa en hann var gyrður sverði því er hann kallaði Naður en hann hafði Dragvandil í hendi .   Hann gekk inn yfir mark það er hólmstefnan skyldi vera en Ljótur var þá eigi búinn .   Egill skók sverðið og kvað vísu :     Þá kom Ljótur fram á vígvöllinn og síðan rennast þeir að og höggur Egill til Ljóts en Ljótur brá við skildinum en Egill hjó hvert högg að öðru svo að Ljótur fékk ekki hoggið í móti .   Hann hopaði undan til höggrúmsins en Egill fór jafnskjótt eftir og hjó sem ákafast .   Ljótur fór út um marksteinana og víða um völlinn .   Gekk svo hin fyrsta hríð .   Þá beiddist Ljótur hvíldar .   Egill lét það og vera .   Nema þeir þá stað og hvíla sig .   Þá kvað Egill :     Það voru hólmgöngulög í þann tíma að sá er skorar á mann annan til eins hvers hlutar og fengi sá sigur er á skoraði þá skyldi sá hafa sigurmál það er hann hafði til skorað , en ef hann fengi ósigur þá skyldi hann leysa sig þvílíku fé sem ákveðið væri .   En ef hann félli á hólminum þá hafði hann fyrir vegið allri sinni eigu og skyldi sá taka arf hans er hann felldi á hólmi .   Það voru og lög ef útlendur maður andaðist sá er þar í landi átti engan erfingja þá gekk sá arfur í konungsgarð .     Egill bað að Ljótur skyldi búinn verða « vil eg að vér reynum nú hólmgöngu þessa . »     Síðan hljóp Egill að honum og hjó til hans .   Gekk hann þá svo nær honum að hann hrökk fyrir og bar þá skjöldinn af honum .   Þá hjó Egill til Ljóts og kom á fyrir ofan kné og tók af fótinn .   Féll Ljótur þá og var þegar örendur .     Þá gekk Egill þar til er þeir Friðgeir voru .   Var þetta verk honum allvel þakkað .   Þá kvað Egill :     Ljótur var lítt harmaður af flestum mönnum því að hann hafði verið hinn mesti óeirumaður .   Hann var sænskur að ætt og átti engva frændur þar í landi .   Hann hafði komið þangað og aflað sér fjár á hólmgöngum .   Hann hafði fellt marga góða bændur og skorað áður á þá til hólmgöngu og til jarða þeirra og óðala , var þá orðinn stórauðigur bæði að löndum og lausaaurum .     Egill fór heim með Friðgeiri af hólmstefnunni .   Dvaldist hann þar þá litla hríð áður hann fór suður á Mæri .   Skildust þeir Egill og Friðgeir með miklum kærleik .   Bauð Egill Friðgeiri um að heimta jarðir þær er Ljótur hafði átt .   Fór Egill sína leið , kom fram í Fjörðum .   Þaðan fór hann inn í Sogn á fund Þórðar á Aurlandi .   Tók hann vel við honum .   Bar hann fram erindi sín og orðsendingar Hákonar konungs .   Tók Þórður vel ræðum Egils og hét honum liðveislu sinni um það mál .   Dvaldist Egill þar lengi um vorið með Þórði .       Egill gerði ferð sína suður á Hörðaland .   Hann hafði til þeirrar róðrarferju og þar á þrjá tigu manna .   Þeir koma einn dag í Fenhring á Ask .   Gekk Egill þar til með tuttugu menn en tíu gættu skips .   Atli hinn skammi var þar fyrir með nokkura menn .   Egill lét hann út kalla og segja að Egill Skalla-Grímsson átti erindi við hann .   Atli tók vopn sín og allir þeir menn er þar voru vígir fyrir og gengu út síðan .     Egill mælti : « Svo er mér sagt Atli að þú munir hafa að varðveita fé það er eg á að réttu og Ásgerður kona mín .   Muntu heyrt hafa þar fyrr um rætt að eg kallaði mér arf Bjarnar hölds er Berg-Önundur bróðir þinn hélt fyrir mér .   Er eg nú kominn að vitja fjár þess , landa og lausaaura , og krefja þig að þú látir laust og greiðir mér í hendur . »     Atli segir : « Lengi höfum vér það heyrt Egill að þú sért ójafnaðarmaður en nú mun eg að raun um koma ef þú ætlar að kalla til þess fjár í hendur mér er Eiríkur konungur dæmdi Önundi bróður mínum .   Átti Eiríkur konungur þá að ráða boði og banni hér í landi .   Hugði eg nú Egill að þú mundir fyrir því hér kominn að bjóða mér gjöld fyrir bræður mína er þú tókst af lífi og þú mundir bæta vilja rán það er þú rændir hér á Aski .   Mundi eg þá veita svör þessu máli ef þú flyttir þetta erindi fram en hér kann eg engu svara . »     « Það vil eg , » segir Egill , « bjóða þér sem eg bauð Önundi að Gulaþingslög skipi um mál okkur .   Tel eg bræður þína hafa fallið ógilda á sjálfra sinna verkum því að þeir höfðu áður rænt mig lögum og landsrétti og tekið fé mitt að herfangi .   Hefi eg til þessa konungsleyfi að leita laga við þig um þetta mál .   Vil eg stefna þér til Gulaþings og hafa þar lagaúrskurð um þetta mál . »     « Koma mun eg , » segir Atli , « til Gulaþings og megum við þar ræða um þessi mál . »     Síðan fór Egill í brott með föruneyti sitt .   Fór hann þá norður í Sogn og inn á Aurland til Þórðar mágs síns og dvaldist þar til Gulaþings .     Og er menn komu til þings þá kom Egill þar .   Atli hinn skammi var og þar kominn .   Tóku þeir þá að tala sín mál og fluttu fram fyrir þeim mönnum er um skyldu dæma .   Flutti Egill fram fjárheimtu en Atli bauð lögvörn í mót , tylftareiða , að hann hefði ekki fé það að varðveita er Egill ætti .     Og er Atli gekk að dómum með eiðalið sitt þá gekk Egill mót honum og segir að eigi vill hann eiða hans taka fyrir fé sitt « vil eg bjóða þér önnur lög , þau að við göngum á hólm hér á þinginu og hafi sá fé þetta er sigur fær . »     Það voru og lög er Egill mælti og forn siðvenja að hverjum manni var rétt að skora á annan til hólmgöngu hvort er hann skyldi verja sakir fyrir sig eða sækja .     Atli sagði að hann mundi eigi synja að ganga á hólm við Egil « því að þú mælir það er eg ætti að mæla því að ærinna harma á eg að hefna á þér .   Þú hefir að jörðu lagt bræður mína tvo og er mér mikilla muna vant að eg haldi réttu máli ef eg skal heldur láta lausar eignir mínar aflaga fyrir þér en berjast við þig er þú býður mér það . »     Síðan taka þeir Atli og Egill höndum saman og festa það með sér að þeir skuli á hólm ganga og sá er sigur fær skal eiga jarðir þær er þeir deildu áður um .     Eftir það búast þeir til hólmgöngu .   Gekk Egill fram og hafði hjálm á höfði og skjöld fyrir sér og kesju í hendi en sverðið Dragvandil festi hann við hægri hönd sér .   Það var siður hólmgöngumanna að þurfa ekki að bregða sverði sínu á hólmi , láta heldur sverðið hendi fylgja svo að þegar væri sverðið tiltækt er hann vildi .   Atli hafði hinn sama búnað sem Egill .   Hann var vanur hólmgöngum .   Hann var sterkur maður og hinn mesti fullhugi .     Þar var leiddur fram graðungur mikill og gamall .   Var það kallað blótnaut .   Það skyldi sá höggva er sigur hefði .   Var það stundum eitt naut , stundum lét sitt hvor fram leiða sá er á hólm gekk .     Og er þeir voru búnir til hólmgöngu þá hlaupast þeir að og skutu fyrst spjótum og festi hvorki spjótið í skildi , námu bæði í jörðu staðar .   Síðan taka þeir báðir til sverða sinna , gengust þá að fast og hjuggust til .   Gekk Atli ekki á hæl .   Þeir hjuggu títt og hart og ónýttust skjótt skildirnir .   Og er skjöldur Atla var mjög ónýttur þá kastaði hann honum , tók þá sverðið tveim höndum og hjó sem tíðast .   Egill hjó til hans á öxlina og beit ekki sverðið .   Hann hjó annað og hið þriðja .   Var honum þá hægt að leita höggstaðar á Atla að hann hafði enga hlíf .   Egill reiddi sverðið af öllu afli en ekki beit hvar sem hann hjó til .     Sér þá Egill að eigi mun hlýða svo búið því að skjöldur hans gerðist þá ónýtur .   Þá lét Egill laust sverðið og skjöldinn og hljóp að Atla og greip hann höndum .   Kenndi þá aflsmunar og féll Atli á bak aftur en Egill greyfðist að niður og beit í sundur í honum barkann .   Lét Atli þar líf sitt .   Egill hljóp upp skjótt og þar til er blótnautið stóð , greip annarri hendi í granarnar en annarri í hornið og snaraði svo að fætur vissu upp en í sundur hálsbeinið .   Síðan gekk Egill þar til er stóð föruneyti hans .   Þá kvað Egill :     Síðan eignaðist Egill jarðir þær allar er hann hafði til deilt og hann kallaði að Ásgerður kona hans hefði átt að taka eftir föður sinn .   Ekki er getið að þá yrði fleira til tíðinda á því þingi .   Egill fór þá fyrst inn í Sogn og skipaði jarðir þær er hann hafði þá fengið að eiginorði .   Dvaldist hann þar mjög lengi um vorið .   Síðan fór hann með föruneyti sitt austur í Vík .   Fór hann þá á fund Þorsteins og var þar um hríð .       Egill bjó skip sitt um sumarið og fór þegar hann var búinn .   Hann hélt til Íslands .   Honum fórst vel .   Hélt hann til Borgarfjarðar og kom skipinu skammt frá bæ sínum .   Lét hann flytja heim varning sinn en setti upp skipið .   Var Egill vetur þann að búi sínu .   Egill hafði nú út haft allmikið fé .   Var hann maður stórauðigur .   Hann hafði mikið bú og risulegt .     Ekki var Egill íhlutunarsamur um mál manna og ótilleitinn við flesta menn þá er hann var hér á landi .   Gerðust menn og ekki til þess að sitja yfir hlut hans .   Egill var þá að búi sínu svo að það skipti vetrum eigi allfám .     Egill og Ásgerður áttu börn þau er nefnd eru .   Böðvar hét son þeirra , annar Gunnar , Þorgerður dóttir og Bera .   Þorsteinn var yngstur .   Öll voru börn Egils mannvæn og vel viti borin .   Þorgerður var elst barna Egils , Bera þar næst .       Egill spurði þau tíðindi austan um haf að Eiríkur blóðex hefði fallið í vesturvíking en Gunnhildur og synir þeirra voru farin til Danmerkur suður og brottu var af Englandi það lið allt er þeim Eiríki hafði þangað fylgt .   Arinbjörn var þá kominn til Noregs .   Hafði hann fengið veislur sínar og eignir þær er hann hafði átt og var kominn í kærleika mikla við konung .   Þótti Agli þá enn fýsilegt gerast að fara til Noregs .   Það fylgdi og tíðindasögu að Aðalsteinn konungur var andaður .   Réð þá fyrir Englandi bróðir hans Játmundur .     Egill bjó þá skip sitt og réð háseta til .   Önundur sjóni réðst þar til , sonur     Ána frá Ánabrekku .   Önundur var mikill og þeirra manna sterkastur er þá voru þar í sveit .   Eigi var um það einmælt að hann væri eigi hamrammur .   Önundur hafði oft verið í förum landa í milli .   Hann var nokkuru eldri en Egill .   Með þeim hafði lengi verið vingott .     Og er Egill var búinn lét hann í haf og greiddist þeirra ferð vel , komu að miðjum Noregi .   Og er þeir sáu land stefndu þeir inn í Fjörðu .   Og er þeir fengu tíðindi af landi var þeim sagt að Arinbjörn var heima að búum sínum .   Heldur Egill þangað skipi sínu í höfn sem næst bæ Arinbjarnar .     Síðan fór Egill að finna Arinbjörn og varð þar fagnafundur mikill með þeim .   Bauð Arinbjörn Agli þangað til vistar og föruneyti hans því er hann vildi að þangað færi .   Egill þekktist það og lét ráða skipi sínu til hlunns en hásetar vistuðust .   Egill fór til Arinbjarnar og þeir tólf saman .   Egill hafði látið gera langskipssegl mjög vandað .   Segl það gaf hann Arinbirni og enn fleiri gjafir þær er sendilegar voru .   Var Egill þar um veturinn í góðu yfirlæti .   Egill fór um veturinn suður í Sogn að landskyldum sínum , dvaldist þar mjög lengi .   Síðan fór hann norður í Fjörðu .     Arinbjörn hafði jólaboð mikið , bauð til sín vinum sínum og héraðsbóndum .   Var þar fjölmenni mikið og veisla góð .   Hann gaf Agli að jólagjöf slæður gervar af silki og gullsaumaðar mjög , settar fyrir allt gullknöppum í gegnum niður .   Arinbjörn hafði látið gera klæði það við vöxt Egils .   Arinbjörn gaf Agli alklæðnað nýskorinn að jólum .   Voru þar skorin í ensk klæði með mörgum litum .   Arinbjörn gaf margs konar vingjafir um jólin þeim mönnum er hann höfðu heimsótt því að Arinbjörn var allra manna örvastur og mestur skörungur .     Þá orti Egill vísu :       Egill fékk ógleði mikla eftir jólin svo að hann kvað eigi orð .   Og er Arinbjörn fann það þá tók hann ræðu við Egil og spurði hverju það gegndi ógleði sú er hann hafði .   « Vil eg , » segir hann , « að þú látir mig vita hvort þú ert sjúkur eða ber annað til .   Megum vér þá bætur á vinna . »     Egill segir : « Engar hefi eg kvellisóttir en áhyggjur hefi eg miklar um það hversu eg skal ná fé því er eg vann til þá er eg felldi Ljót hinn bleika norður á Mæri .   Mér er sagt að ármenn konugs hafi það fé allt upp tekið og kastað á konungs eigu .   Nú vil eg þar til hafa þitt liðsinni um þessa fjárheimtu . »     Arinbjörn segir : « Ekki ætla eg það fjarri lands lögum að þú eignaðist fé það en þó þykir mér nú féið fastlega komið .   Er konungsgarður rúmur inngangs en þröngur brottfarar .   Hafa oss orðið margar torsóttar fjárheimtur við ofureflismennina og sátum vér þá í meira trausti við konung en nú er því að vinátta okkur Hákonar konungs stendur grunnt þó að eg verði svo að gera sem fornkveðið orð er að þá verður eik að fága er undir skal búa . »     « Þar leikur þó minn hugur á , » segir Egill , « ef vér höfum lög að mæla að vér freistum .   Má svo vera að konungur unni oss hér af rétts því að mér er sagt að konungur sé maður réttlátur og haldi vel lög þau er hann setur hér í landi .   Telst mér það helst í hug að eg muni fara á fund konungs og freista þessa mála við hann . »     Arinbjörn segir að hann var ekki fús þess « þykir mér sem því muni óhægt saman að koma Egill , kappi þínu og dirfð en skaplyndi konungs og ríki hans , því að eg hygg hann vera engan vin þinn og þykja honum þó sakir til vera .   Vil eg heldur að við látum þetta mál niður falla og hefjum eigi upp .   En ef þú vilt það Egill þá skal eg heldur fara á fund konungs með þessi málaleitan . »     Egill segir að hann kynni þess mikla þökk og aufúsu og hann vill þenna kost gjarna .   Hákon var þá á Rogalandi en stundum á Hörðalandi .   Varð ekki torsótt að sækja hans fund .   Var það og eigi miklu síðar en ræðan hafði verið .     Arinbjörn bjó ferð sína .   Var það þá gert ljóst fyrir mönnum að hann ætlaði til konungs fundar .   Skipaði hann húskörlum sínum tvítugsessu er hann átti .   Egill skyldi heima vera .   Vildi Arinbjörn eigi að hann færi .   Fór Arinbjörn þá er hann var búinn og fórst honum vel .   Fann hann Hákon konung og fékk þar góðar viðtökur .     Og er hann hafði litla hríð dvalist þar bar hann upp erindi sín við konung og segir að Egill Skalla-Grímsson er þar kominn til lands og hann þóttist eiga fé það allt er átt hafði Ljótur hinn bleiki « er oss svo sagt konungur að Egill muni lög mæla um þetta en féið hafa tekið upp ármenn yðrir og kastað á yðvarri eigu .   Vil eg yður þess biðja herra að Egill nái þar af lögum . »     Konungur svarar hans máli og tók seint til orða : « Eigi veit eg hví þú gengur með slíku máli fyrir hönd Egils .   Kom hann eitt sinn á minn fund og sagði eg honum að eg ekki vildi hér í landi vistir hans af þeim sökum sem yður er áður kunnigt .   Nú þarf Egill ekki að hefja upp slíkt tilkall við mig sem við Eirík bróður minn .   En þér Arinbjörn er það að segja að þú svo megir vera hér í landi að þú metir eigi meira útlenda menn en mig eða mín orð því að eg veit að hugir þínir standa þar til er Haraldur er Eiríksson fósturson þinn .   Og er þér sá kostur bestur að fara til fundar við þá bræður og vera með þeim því að mér er mikill grunur á að muni slíkir menn illir tiltaks ef það þarf að reyna um skipti vor sona Eiríks . »     Og er konungur tók þessu máli svo þvert þá sá Arinbjörn að ekki mundi tjá að leita þeirra mála við hann .   Bjóst hann þá til heimferðar .   Konungur var heldur styggur og óblíður til Arinbjarnar síðan hann vissi erindi hans .   Arinbjörn hafði þá og ekki skaplyndi til að mjúklæta sig við konung um þetta mál .   Skildust þeir við svo búið .     Fór Arinbjörn heim og sagði Agli erindislok sín « mun eg eigi slíkra mála oftar leita við konung . »     Egill varð allófrýnn við þessa sögu , þóttist þar mikils fjár missa og eigi að réttu .     Fám dögum síðar var það snemma einn morgun þá er Arinbjörn var í herbergi sínu , var þar þá ekki margt manna , þá lét hann kalla þangað Egil .   Og er hann kom þar þá lét Arinbjörn lúka upp kistu og reiddi þar úr fjóra tigu marka silfurs og mælti svo : « Þetta fé geld eg þér Egill fyrir jarðir þær er Ljótur hinn bleiki hafði átt .   Þykir mér það sannlegt að þú hafir þessi laun af okkur Friðgeiri frændum fyrir það er þú leystir líf hans af Ljóti en eg veit að þú lést mín að njóta .   Er eg því skyldur að láta þig ei lögræning af því máli . »     Egill tók við fénu og þakkaði Arinbirni .   Gerðist Egill þá enn einteiti .       Arinbjörn var þenna vetur heima að búum sínum en eftir um vorið lýsti hann yfir því að hann ætlar að fara í víking .   Arinbjörn hafði skipakost góðan .   Bjó hann um vorið þrjú langskip og öll stór .   Hann hafði þrjú hundruð manna .   Hafði hann húskarla á skipi sínu og var það allvel skipað .   Hann hafði og marga bóndasonu með sér .   Egill réðst til farar með honum .   Stýrði hann skipi og fór með honum mart af föruneyti því er hann hafði haft með sér af Íslandi .   En kaupskip það er Egill hafði haft af Íslandi lét hann flytja austur í Vík .   Fékk hann þar manna til að fara með varnað sinn .   En þeir Arinbjörn og Egill héldu langskipunum suður með landi .   Síðan stefndu þeir liðinu suður til Saxlands og herjuðu þar um sumarið og fengu sér fé .   En er hausta tók herjuðu þeir norður aftur og lágu við Frísland .     Einhverja nótt þá er veður var kyrrt lögðu þeir upp í móðu eina þar er illt var til hafna og útfiri mikil .   Þar voru á land upp sléttur miklar og skammt til skógar .   Þar voru vellir blautir því að regn höfðu verið mikil .     Þar réðu þeir til uppgöngu og létu eftir þriðjung liðs að gæta skipa .   Þeir gengu upp með ánni , milli og skógarins .   Þá varð brátt fyrir þeim þorp eitt og byggðu þar margir bændur .   Liðið rann úr þorpinu á landið þar er mátti þegar er vart varð við herinn en víkingar sóttu eftir þeim .   Var þá síðan annað þorp og hið þriðja .   Liðið flýði allt það er því kom við .   Þar var jafnlendi og sléttur miklar .   Díki voru skorin víða um landið og stóð í vatn .   Höfðu þeir lukt um akra sína og eng en í sumum stöðum voru settir staurar stórir yfir díkin þar er fara skyldi .   Voru brúar og lagðir yfir viðir .   Landsfólkið flýði í mörkina .     En er víkingar voru komnir langt í byggðina þá söfnuðust Frísir saman í skóginum og er þeir höfðu aukin þrjú hundruð manna þá stefna þeir í móti víkingum og ráða til orustu við þá .   Varð þar harður bardagi en svo lauk að Frísir flýðu en víkingar ráku flóttann .   Dreifðist bæjarliðið víðs vegar , það er undan fór .   Gerðu þeir og svo er eftir fóru .   Kom þá svo að fáir fóru hvorir saman .     Egill sótti þá hart eftir þeim og fáir menn með honum en mjög margir fóru undan .   Komu Frísir þar að er díki var fyrir þeim og fóru þar yfir .   Síðan tóku þeir af bryggjuna .   Þá koma þeir Egill að öðrum megin .   Réð Egill þegar til og hljóp yfir díkið en það var ekki annarra manna hlaup enda réð og engi til .   Og er Frísir sáu það þá sækja þeir að honum en hann varðist .   Þá sóttu að honum ellefu menn en svo lauk þeirra viðskiptum að hann felldi þá alla .   Eftir það skaut Egill yfir brúnni og fór þá aftur yfir díkið .   Sá hann þá að lið þeirra allt hafði snúið til skipanna .   Hann var þá staddur nær skóginum .   Síðan fór Egill fram með skóginum og svo til skipanna að hann átti kost skógarins ef hann þyrfti .     Víkingar höfðu haft mikið herfang ofan og strandhögg og er þeir komu til skipanna hjuggu sumir búféið , sumir fluttu út á skipin fén þeirra , sumir stóðu fyrir ofan í skjaldborg því að Frísir voru ofan komnir og höfðu mikið lið og skutu á þá .   Höfðu Frísir þá aðra fylking .   Og er Egill kom ofan og hann sá hvað títt var þá rann hann að sem snarast þar sem múginn stóð .   Hafði hann kesjuna fyrir sér og tók hana tveim höndum en kastaði skildinum á bak sér .   Hann lagði fram kesjunni og stökk frá allt það er fyrir stóð og gafst honum svo rúm fram í gegnum fylkingina .   Sótti hann svo ofan til manna sinna .   Þóttust þeir hafa hann úr helju heimtan .     Ganga þeir síðan á skip sín og héldu brott frá landi .   Sigldu þeir þá til Danmerkur .   Og er þeir koma til Limafjarðar og lágu að Hálsi þá átti Arinbjörn húsþing við lið sitt og sagði mönnum fyrirætlan sína : « Nú mun eg , » segir hann , « leita á fund Eiríkssona við lið það er mér vill fylgja .   Eg hefi nú spurt að þeir bræður eru hér í Danmörku og halda sveitir stórar og eru á sumrum í hernaði en sitja á vetrum hér í Danmörk .   Vil eg nú gefa leyfi öllum mönnum að fara til Noregs þeim er það vilja heldur en fylgja mér .   Sýnist mér það ráð Egill að þú snúir aftur til Noregs og leitir enn sem bráðast til Íslands út þegar við skiljumst . »     Síðan skiptust menn á skipunum .   Réðust þeir til Egils er aftur vildu fara til Noregs en hitt var meiri hluti liðs miklu er fylgdi Arinbirni .   Skildust þeir Arinbjörn og Egill með blíðu og vináttu .   Fór Arinbjörn á fund Eiríkssona og í sveit með Haraldi gráfeld fóstursyni sínum og var síðan með honum meðan þeir lifðu báðir .     Egill fór norður í Víkina og hélt inn í Óslóarfjörð .   Var þar fyrir kaupskip hans það er hann hafði látið flytja suður um vorið .   Þar var og varnaður hans og sveitungar þeir er með skipinu höfðu farið .     Þorsteinn Þóruson kom á fund Egils og bauð honum með sér að vera um veturinn og þeim mönnum er hann vildi með sér hafa .   Egill þekktist það , lét upp setja skip sín og færa varnað til staðar .   En lið það er honum fylgdi vistaðist þar sumt en sumir fóru norður í land þar er þeir áttu heimili .   Egill fer til Þorsteins og voru þar saman tíu eða tólf .   Var Egill þar um veturinn í góðum fagnaði .       Haraldur konungur hinn hárfagri hafði lagt undir sig austur Vermaland .   Vermaland hafði unnið fyrstur Ólafur trételgja , faðir Hálfdanar hvítbeins , er fyrst var konungur í Noregi sinna kynsmanna , en Haraldur konungur var þaðan kominn að langfeðgatali og höfðu þeir allir langfeðgar ráðið fyrir Vermalandi og tekið skatta af en setta menn yfir til landsgæslu .     Og er Haraldur konungur var gamall orðinn þá réð fyrir Vermalandi jarl sá er Arnviður hét .   Var þar þá sem mjög víða annars staðar að skattar greiddust verr en þá er Haraldur konungur var á léttasta skeiði aldurs , svo og þá er synir Haralds deildu um ríki í Noregi .   Var þá lítt séð eftir um skattlöndin þau er fjarri lágu .     En þá er Hákon sat í friði þá leitaði hann eftir um ríki það allt er Haraldur faðir hans hafði haft .   Hákon konungur hafði sent menn austur á Vermaland , tólf saman .   Höfðu þeir fengið skatt af jarlinum .   Og er þeir fóru aftur um Eiðaskóg þá komu að þeim stigamenn og drápu þá alla .   Á sömu leið fór um aðra sendimenn er Hákon konungur sendi austur á Vermaland að menn voru drepnir en fé kom eigi aftur .   Var það þá sumra manna mál að Arnviður jarl mundi setja menn sína til að drepa menn konungsins en hafa féið að færa jarlinum .     Þá sendir Hákon konungur hina þriðju menn .   Var hann þá í Þrándheimi .   Og skyldu þeir fara í Vík austur til fundar við Þorstein Þóruson með þeim orðum að hann skyldi fara austur á Vermaland að heimta skatta konungi til handa en að öðrum kosti skyldi Þorsteinn fara úr landi , því að konungur hafði þá spurt að Arinbjörn móðurbróðir hans var kominn suður til Danmerkur og var með Eiríkssonum , það og með að þeir höfðu þar miklar sveitir og voru í hernaði um sumrum .   Þótti Hákoni konungi þeir allir saman ekki trúlegir því að honum var von ófriðar af Eiríkssonum ef þeir hefðu styrk nokkurn til þess að gera uppreist móti Hákoni konungi .   Þá gerði hann til allra frænda Arinbjarnar og mága eða vina , rak hann þá marga úr landi eða gerði þeim aðra afarkosti .   Kom það og þar fram er Þorsteinn var að konungur gerði fyrir þá sök þetta kostaboð .     Maður sá er erindi þetta bar , hann var allra landa maður , hafði verið löngum í Danmörk og í Svíaveldi .   Var honum þar allt kunnigt fyrir , bæði um leiðir og mannadeili .   Hann hafði og víða farið um Noreg .   Og er hann bar þetta mál Þorsteini Þórusyni þá segir Þorsteinn Agli með hverjum erindum þessir menn fóru og spurði hversu svara skyldi .     Egill segir : « Auðsætt líst mér um orðsending þessa að konungur vill þig úr landi sem aðra frændur Arinbjarnar því að þetta kalla eg forsending svo göfgum manni sem þú ert .   Er það mitt ráð er þú kallir til tals við þig sendimenn konungs og vil eg vera við ræðu yðra .   Sjáum þá hvað í gerist . »     Þorsteinn gerði sem hann mælti , kom þeim í talið .   Sögðu þá sendimenn allt hið sanna frá erindum sínum og orðsending konungs að Þorsteinn skyldi fara þessa sendiför en vera útlægur að öðrum kosti .     Þá segir Egill : « Sé eg gerla um erindi yðvart .   Ef Þorsteinn vill eigi fara þá munuð þér fara skulu að heimta skattinn . »     Sendimenn sögðu að hann gat rétt .     « Eigi mun Þorsteinn fara þessa ferð því að hann er ekki þess skyldur , svo göfugur maður , að fara svo óríflegar sendiferðir .   En hitt mun Þorsteinn gera , er hann er til skyldur , að fylgja konungi innan lands og utan lands ef konungur vill þess krefja , svo og ef þér viljið nokkura menn hafa héðan til þessar ferðar þá mun yður það heimult og allan farargreiða þann er þér viljið Þorsteini til segja . »     Síðan töluðu sendimenn sín í milli og kom það ásamt með þeim ef Egill vildi fara í ferðina .   « Er konungi , » sögðu þeir , « allilla til hans og mun honum þykja vor ferð allgóð ef vér komum því til leiðar að hann sé drepinn .   Má hann þá reka Þorstein úr landi ef honum líkar . »     Síðan segja þeir Þorsteini að þeir láta sér líka ef Egill fer og sitji Þorsteinn heima .     « Það skal þá vera , » segir Egill , « að eg mun Þorstein undan ferð þessi leysa eða hversu marga menn þykist þér þurfa héðan að hafa ? »     « Vér erum saman átta , » sögðu þeir , « viljum vér að héðan fari fjórir menn .   Erum vér þá tólf . »     Egill segir að svo skyldi vera .     Önundur sjóni og þeir nokkurir sveitungar Egils höfðu farið út til sjóvar að sjá um skip þeirra og annan varnað er þeir höfðu selt til varðveislu um haustið og komu þeir eigi heim .   Þótti Agli það mikið mein því að konungsmenn létu óðlega um ferðina og vildu ekki bíða .       Egill bjóst til ferðar og þrír menn aðrir hans förunautar .   Höfðu þeir hesta og sleða svo sem konungsmenn .   Þá voru snjóvar miklir og breyttir vegir allir .   Ráða þeir til ferðar er þeir voru búnir og óku upp á land .   Og er þeir sóttu austur til Eiða þá var það á einni nótt að féll snjór mikill svo að ógerla sá veguna .   Fórst þeim þá seint um daginn eftir því að kafhlaup voru þegar af fór veginum .     Og er á leið daginn dvöldust þeir og áðu hestum sínum .   Þar var nær skógarháls einn .     Þá mæltu þeir við Egil : « Nú skiljast hér vegar en hér fram undan hálsinum býr bóndi sá er heitir Arnaldur , vinur vor .   Munum vér förunautar fara þangað til gistingar en þér skuluð fara hér upp á hálsinn og þá er þér komið þar mun brátt verða fyrir yður bær mikill og er yður þar vís gisting .   Þar býr stórauðigur maður er heitir Ármóður skegg .   En á morgun árdegis skulum vér hittast og fara annað kveld til Eiðaskógs .   Þar býr góður bóndi er Þorfinnur heitir . »     Síðan skiljast þeir .   Fara þeir Egill upp á hálsinn en frá konungsmönnum er það að segja að þegar er sýn fal í milli þeirra Egils þá tóku þeir skíð sín er þeir höfðu haft og stigu þar á , létu síðan ganga aftur á leið sem þeir máttu .   Fóru þeir nótt og dag og sneru til Upplanda og þaðan norður um Dofrafjall og léttu eigi fyrr en þeir komu á fund Hákonar konungs og sögðu um sína ferð sem farið hafði .     Egill og förunautar hans fóru um kveldið yfir hálsinn .   Var það þar skjótast af að segja að þeir fóru þegar af veginum .   Var snjórinn mikill .   Lágu hestarnir á kafi annað skeið svo að draga varð upp .   Þar voru kleifar og kjarrskógar nokkurir en um kjörrin og kleifarnar var alltorsótt .   Var þeim þá seinkan mikil að hestunum en mannfærðin var hin þyngsta .   Mæddust þeir þá mjög en þó komust þeir af hálsinum og sáu þá fyrir sér bæ mikinn og sóttu þangað til .     Og er þeir komu í túnið þá sáu þeir að þar stóðu menn úti , Ármóður og sveinar hans .   Köstuðust þeir orðum á og spurðust tíðinda .   Og er Ármóður vissi að þeir voru sendimenn konungs þá bauð hann þeim þar gisting .   Þeir þekktust það .   Tóku húskarlar Ármóðs við hestum þeirra og reiða en bóndi bað Egil ganga inn í stofu og þeir gerðu svo .   Ármóður setti Egil í öndvegi á hinn óæðra bekk og þar förunauta hans utar frá .   Þeir ræddu mart um hversu erfiðlega þeir höfðu farið um kveldið en heimamönnum þótti mikið undur er þeir höfðu fram komist og sögðu að þar væri engum manni fært þó að snjólaust væri .     Þá mælti Ármóður : « Þykir yður eigi sá beini bestur að yður sé borð sett og gefinn náttverður en síðan farið þér að sofa ?   Munuð þér þá hvílast best . »     « Það líkar oss allvel , » segir Egill .     Ármóður lét þá setja þeim borð en síðan voru settir fram stórir askar fullir af skyri .   Þá lét Ármóður að honum þætti það illa er hann hafði eigi mungát að gefa þeim .   Þeir Egill voru mjög þyrstir af mæði .   Tóku þeir upp askana og drukku ákaft skyrið og þó Egill miklu mest .   Engi kom önnur vistin fram .     Þar var mart hjóna .   Húsfreyja sat á þverpalli og þar konur hjá henni .   Dóttir bónda var á gólfinu , tíu vetra eða ellefu .   Húsfreyja kallaði hana til sín og mælti í eyra henni .   Síðan fór mærin utar fyrir borðið þar er Egill sat .   Hún kvað :     Ármóður laust meyna og bað hana þegja « mælir þú það jafnan er verst gegnir . »     Mærin gekk á brott en Egill skaut niður skyraskinum og var þá nær tómur .   Voru þá og brott teknir askarnir frá þeim .   Gengu þá og heimamenn í sæti sín og voru borð upp tekin um alla stofu og sett á vist .   Því næst komu inn sendingar og voru þá settar fyrir Egil sem fyrir aðra menn .     Því næst var öl inn borið og var það hið sterkasta mungát .   Var þá brátt drukkinn einmenningur .   Skyldi einn maður drekka af dýrshorni .   Var þar mestur gaumur að gefinn er Egill var og sveitungar hans , skyldu drekka sem ákafast .   Egill drakk ósleitilega fyrst langa hríð .   En er förunautar hans gerðust ófærir þá drakk hann fyrir þá það er þeir máttu eigi .   Gekk svo til þess er borð fóru brott .   Gerðust þá og allir mjög drukknir þeir er inni voru , en hvert full er Ármóður drakk þá mælti hann : « Drekk eg til þín , Egill . »   En húskarlar drukku til förunauta Egils og höfðu hinn sama formála .   Maður var til þess fenginn að bera þeim Agli hvert full og eggjaði sá mjög að þeir skyldu skjótt drekka .   Egill mælti við förunauta sína að þeir skyldu þá ekki drekka en hann drakk fyrir þá það er þeir máttu eigi annan veg undan komast .     Egill fann þá að honum mundi eigi svo búið eira .   Stóð hann þá upp og gekk um gólf þvert þangað er Ármóður sat .   Hann tók höndum í axlir honum og kneikti hann upp að stöfum .   Síðan þeysti Egill upp úr sér spýju mikla og gaus í andlit Ármóði , í augun og nasirnar og í munninn , rann svo ofan um bringuna .   En Ármóði var við andhlaup og er hann fékk öndunni frá sér hrundið þá gaus upp spýja .   En allir mæltu þeir er hjá voru , húskarlar Ármóðs , að Egill skyldi fara allra manna armastur og hann væri hinn versti maður af þessu verki er hann skyldi eigi ganga út er hann vildi spýja en verða eigi að undrum inni í drykkjustofunni .     Egill segir : « Ekki er að hallmæla mér um þetta þótt eg geri sem bóndi gerir .   Spýr hann af öllu afli eigi síður en eg . »     Síðan gekk Egill til rúms síns og settist niður , bað þá gefa sér að drekka .   Þá kvað Egill við raust :     Ármóður hljóp upp og út en Egill bað gefa sér drekka .   Þá mælti húsfreyja við þann mann er þeim hafði skenkt um kveldið að hann skyldi gefa drykk svo að þá skyrti eigi meðan þeir vildu drekka .   Síðan tók hann dýrshorn mikið og fyllti og bar til Egils .   Egill kneyfði af horninu í einum drykk .   Þá kvað hann :     Egill drakk um hríð og kneyfði hvert horn er að honum kom en lítil var þá gleði í stofunni þótt nokkurir menn drykkju .   Síðan stendur Egill upp og förunautar hans og taka vopn sín af veggjum er þeir höfðu uppfest , ganga síðan til kornhlöðu þeirrar er hestar þeirra voru inni .   Lögðust þeir þar niður í hálm og sváfu um nóttina .       Egill stóð upp um morguninn þegar er dagaði .   Bjuggust þeir förunautar og fóru þegar er þeir voru búnir aftur til bæjarins og leita Ármóðs .   Og er þeir komu til skemmubúrs þess er Ármóður svaf í og kona hans og dóttir þá hratt Egill upp hurðunni og gekk til rekkjunnar Ármóðs .   Hann brá þá sverði en annarri hendi greip hann í skegg Ármóði og hnykkti honum á stokk fram en kona Ármóðar og dóttir hljópu upp og báðu Egil að hann dræpi eigi Ármóð .     Egill segir að hann skyldi það gera fyrir þeirra sakir « því að það er maklegt en hefði hann verðleika til að eg dræpi hann . »   Þá kvað Egill :     Síðan sneið Egill af honum skeggið við hökuna .   Síðan krækti hann fingrinum í augað svo að úti lá á kinninni .   Eftir það gekk Egill á brott og til förunauta sinna .     Fara þeir þá leið sína , koma að dagverðarmáli til bæjar Þorfinns .     Hann bjó við Eiðaskóg .   Þeir Egill kröfðu dagverðar og æja hestum sínum .   Þorfinnur bóndi lét heimult skyldi það .   Ganga þeir Egill þá inn í stofu .     Egill spurði ef Þorfinnur hefði var orðið við förunauta hans « höfðum vér hér mælt mót með oss . »     Þorfinnur segir svo : « Fóru hér sex menn saman nokkuru fyrir dag og voru vopnaðir mjög . »     Þá mælti húskarl Þorfinns : « Eg ók í nótt eftir viði og fann eg sex menn á leið og voru það húskarlar Ármóðs og var það miklu fyrir dag .   Nú veit eg eigi hvort þeir munu allir einir og hinir sex menn er þú sagðir frá . »     Þorfinnur segir að þeir menn er hann hafði hitt höfðu síðar farið en húskarlinn kom heim með viðarhlassið .     Og er þeir Egill sátu og mötuðust þá sá Egill að kona sjúk lá í þverpallinum .   Egill spurði Þorfinn hver kona sú væri er þar var svo þunglega haldin .     Þorfinnur segir að hún hét Helga og var dóttir hans « hefir hún haft langan vanmátt » og það var kröm mikil .   Fékk hún enga nótt svefn og var sem hamstoli væri .     « Hefir nokkurs í verið leitað , » segir Egill , « um mein hennar ? »     Þorfinnur segir : « Ristnar hafa verið rúnar og er sá einn bóndson héðan skammt í brott er það gerði og er síðan miklu verr en áður eða kanntu Egill nokkuð gera að slíkum meinum ? »     Egill segir : « Vera kann að ekki spillist við þó að eg komi til . »     Og er Egill var mettur gekk hann þar til er konan lá og ræddi við hana .   Hann bað þá hefja hana úr rúminu og leggja undir hana hrein klæði og nú var svo gert .   Síðan rannsakaði hann rúmið er hún hafði hvílt í og þar fann hann tálkn og voru þar á rúnar .   Egill las þær og síðan telgdi hann af rúnarnar og skóf þær í eld niður .   Hann brenndi tálknið allt og lét bera í vind klæði þau er hún hafði haft áður .   Þá kvað Egill :     Egill reist rúnar og lagði undir hægindið í hvíluna þar er hún hvíldi .   Henni þótti sem hún vaknaði úr svefni og sagði að hún var þá heil en þó var hún máttlítil en faðir hennar og móðir urðu stórum fegin .   Bauð Þorfinnur að Egill skyldi þar hafa allan forbeina þann er hann þóttist þurfa .       Egill segir förunautum sínum að hann vill fara ferð sína og bíða eigi lengur .   Þorfinnur átti son er Helgi hét .   Hann var vasklegur maður .   Þeir feðgar buðu Agli föruneyti sitt um skóginn .   Sögðu þeir að þeir vissu til sanns að Ármóður skegg hafði gert menn sex á skóginn fyrir þá og þó líkara að vera mundu fleiri sátirnar á skóginum ef hin fyrsta slyppi .   Voru þeir Þorfinnur fjórir saman er til ferðar buðust .   Þá kvað Egill vísu :     Þeir Þorfinnur réðu þessu að þeir fóru á skóginn með Agli og voru þeir þá átta saman .   Og er þeir komu þar er sátin var fyrir þá sáu þeir þar menn .   En þeir húskarlar Ármóðar er þar sátu sáu að þar fóru átta menn og þótti þeim sér ekki færi til að ráða , leyndust þá í brott á skóginn .   En er þeir Egill komu þar sem njósnarmenn höfðu verið þá sáu þeir að ei var allt fritt .   Þá mælti Egill að þeir Þorfinnur skyldu aftur fara en þeir buðu að fara lengra .   Egill vildi það eigi og bað þá fara heim og þeir gerðu svo og hurfu aftur en þeir Egill héldu fram ferðinni og voru þá fjórir saman .     Og er á leið daginn urðu þeir Egill varir við að þar voru sex menn á skóginum og þóttust vita að þar mundu vera húskarlar Ármóðs .   Njósnarmenn hljópu upp og réðu að þeim en þeir í mót og varð sá fundur þeirra að Egill felldi tvo menn en hinir er eftir voru hljópu þá í skóginn .     Síðan fóru þeir Egill sína leið og gerðist þá ekki til tíðinda áður þeir komu af skóginum og tóku gisting við skóginn að bónda þess er Álfur hét og var kallaður Álfur hinn auðgi .   Hann var maður gamall og auðigur að fé , maður einrænn svo að hann mátti ekki hafa hjón með sér nema fá ein .   Góðar viðtökur hafði Egill þar og var Álfur við hann málreitinn .   Spurði Egill margra tíðinda en Álfur sagði slíkt er hann spurði .   Þeir ræddu flest um jarlinn og um sendimenn Noregskonungs þá er fyrr höfðu farið austur þangað að heimta skatt .   Álfur var engi vinur jarls í ræðum sínum .       Egill bjóst snemma um morguninn til farar og þeir förunautar en að skilnaði gaf Egill Álfi loðúlpu .   Álfur tók þakksamlega við gjöfinni « og má hér gera mér af loðkápu » og bað Egil þar koma til sín er hann færi aftur .   Skildust þeir vinir og fór Egill ferðar sinnar og kom aftan dags til hirðar jarlsins Arnviðar og fékk þar allgóðar viðtökur .   Var þeim förunautum skipað næst öndvegismanni .     Og er þeir Egill höfðu þar verið um nótt þá bera þeir upp erindi sín við jarlinn og orðsending konungs úr Noregi og segja að hann vill hafa skatt þann allan af Vermalandi sem áður hefir eftir staðið síðan Arnviður var þar yfir settur .     Jarlinn segir að hann hefði af höndum greitt allan skatt og fengið í hendur sendimönnum konungs « en eigi veit eg hvað þeir hafa síðan við gert , hvort þeir hafa fengið konungi eða hafa þeir hlaupið af landi á brott með .   En því að þér berið sannar jartegnir til að konungur hefir yður sent þá mun eg greiða skatt þann allan sem hann á að réttu og fá yður í hönd en eigi vil eg ábyrgjast síðan hvernig yður ferst með . »     Dveljast þeir Egill þar um hríð .   En áður Egill færi í brott greiðir jarl þeim skattinn .   Var það sumt í silfri , sumt í grávöru .     Og er þeir Egill voru búnir þá fóru þeir aftur á leið .   Segir Egill jarli að skilnaði þeirra : « Nú munum vér færa konungi skatt þenna er vér höfum við tekið en það skaltu vita jarl að þetta er fé miklu minna en konungur þykist hér eiga og er það þó ekki talið er honum mun þykja , að þér eigið að gjalda aftur sendimenn hans manngjöldum þá er menn kalla að þér munuð hafa drepa látið . »     Jarl segir að það var eigi satt .   Skildust þeir að þessu .     Og er Egill var á brottu þá kallaði jarl til sín bræður tvo er hvortveggi hét Úlfur .   Hann mælti svo : « Egill sjá hinn mikli er hér var um hríð ætla eg að oss muni allóþarfur er hann kemur til konungs .   Megum vér af því marka hvernig hann mun bera fyrir konung vort mál er hann jós slíku í augu oss upp , aftöku konungsmanna .   Nú skuluð þið fara eftir þeim og drepa þá alla og láta þá ekki bera róg þetta fyrir konung .   Þykir mér það ráðlegast að þér sætið þeim á Eiðaskógi .   Hafið með yður menn svo marga að það sé víst að engi þeirra komist undan en þér fáið ekki mannspell af þeim . »     Nú búast þeir bræður til ferðar og höfðu þrjá tigu manna .   Fóru þeir á skóginn og kunnu þeir þar hvern stíg fyrir .   Héldu þeir þá njósn um ferð Egils .     Á skóginum voru tvennar leiðir .   Var önnur að fara yfir ás nokkurn og var þar klif bratt og einstigi yfir að fara , var sú leiðin skemmri , en önnur var fyrir framan ásinn að fara og voru þar fen stór og höggnar á lágir , og var þar og einstigi yfir að fara , og sátu fimmtán í hvorum stað .       Egill fór til þess er hann kom til Álfs og var þar um nótt í góðum beinleika .   Eftir um morguninn stóð hann upp fyrir dag , bjóst þá til ferðar .   Og er þeir sátu yfir dagverði þá kom þar Álfur bóndi .   Hann mælti : « Snemma búist þér Egill en hitt mundi mitt ráð að hrapa ekki ferðinni , sjást heldur fyrir því að eg ætla að menn muni settir fyrir yður á skóginn .   Eg hefi ekki menn til að fá þér til fylgdar svo að þér sé styrkur að en það vil eg bjóða að þú dveljist hér með mér þar til er eg kann það segja þér að fært mun um skóginn . »     Egill segir : « Það mun ekki nema hégómi einn .   Mun eg fara veg minn sem eg hefi áður ætlað . »     Þeir Egill bjuggust til farar en Álfur latti og bað hann aftur fara ef hann yrði var við að vegurinn væri troðinn , sagði að þar hefði engi maður farið yfir skóginn austan síðan er Egill fór austur « nema þessir hafi farið er mér er von að yður vilji finna . »     « Hvað ætlar þú hversu margir þeir muni vera ef svo er sem þér segið ?   Ekki erum vér uppnæmir þótt nokkur sé liðsmunur . »     Hann segir : « Eg var farinn fram til skógarins og húskarlar mínir með mér og komum við á mannafar og lá sú slóð fram á skóginn og mundu þeir hafa verið margir saman .   En ef þú trúir eigi því er eg segi þér þá far þangað og sjá slóðina en snú aftur ef þér sýnist sem eg segi þér . »     Egill fór sína leið .   Og er þeir komu á veginn þann er á skóginn lá þá sáu þeir þar bæði manna spor og hrossa .   Þá mæltu förunautar Egils að þeir skyldu aftur hverfa .     « Fara munum vér , » sagði Egill , « þykir mér það ekki undarlegt þótt menn hafi farið um Eiðaskóg því að það er alþýðuleið . »     Síðan fóru þeir og hélst ferillinn , og var þá fjöldi spora , og er þeir koma þar er leiðir skildi þá skildi og slóðina og var þá jafnmikil í hvorn stað .     Þá mælti Egill : « Nú þykir mér vera mega að Álfur hafi satt sagt .   Skulum vér nú búast um svo sem oss sé von að fundur vor muni verða . »     Síðan kasta þeir Egill af sér skikkjum og öllum lausaklæðum .   Leggja þeir það í sleða .   Egill hafði haft í sleða sínum bastlínu mjög mikla því að það er siður manna er aka langar leiðir og hafa með sér lausataugar ef að reiða þarf að gera .   Egill tók hellustein mikinn og lagði fyrir brjóst sér og kviðinn .   Síðan rábenti hann þar að tauginni og vafði henni sívafi og bjó svo allt upp um herðarnar .     Eiðaskógur er á þann veg að mörk er stór allt að byggðinni hvorritveggju en um miðjan skóginn er víða smáviði og kjörr en sumstaðar skóglaust með öllu .     Þeir Egill sneru leið hina skemmri er yfir hálsinn lá .   Allir höfðu þeir skjöldu og hjálma og höggvopn og lagvopn .   Egill fór fyrir .   Og er þeir fóru að hálsinum þá var þar undir niðri skógur en skóglaust uppi á klifinu .     En er þeir voru komnir upp í klifið þá hljópu sjö menn úr skóginum og upp í kleifina eftir þeim og skutu að þeim .   Þeir Egill snerust við og stóðu þeir jafnfram um þvera götuna .   Þá komu aðrir menn ofan að þeim á hamarinn og grýttu þeir þaðan á þá og var þeim það miklu hættara .     Þá mælti Egill : « Nú skuluð þér fara á hæli undan í kleifina og hlífast sem þér megið en eg mun leita upp á bergið . »     Þeir gerðu svo .   Og er Egill kom upp úr klifinu þá voru þar fyrir átta menn og gengu allir senn að honum og sóttu hann .   En ekki er að segja frá höggva viðskiptum , svo lauk að hann felldi þá alla .   Síðan gekk hann á bergið fram og bar ofan grjót og stóð þar ekki við .   Lágu þar eftir þrír hinir vermsku en fjórir komust í skóginn og voru þeir sárir og barðir .     Síðan tóku þeir Egill hesta sína og fóru fram á leið til þess er þeir komu yfir hálsinn .   En þeir hinir vermsku er undan höfðu komist gerðu njósn félögum sínum þeim er við fenin voru .   Stefndu þeir þá fram hina neðri leiðina og svo fram fyrir þá Egil á veginn .     Þá sagði Úlfur félögum sínum : « Nú skulum vér fara að ráðum við þá , stilla svo til að þeir nái eigi að renna .   Hér er þannig til farið , » segir hann , « að leiðin liggur fram með hálsinum en feninu víkur að upp og er þar hamar fyrir ofan en brautin liggur þar fram í milli og er eigi breiðari en götubreidd .   Skulu sumir fara fram um hamarinn og taka við þeim ef þeir vilja fram en sumir skulu leynast hér í skóginum og hlaupa síðan á bak þeim er þeir koma fram um .   Gætum svo til að engi komist undan . »     Þeir gerðu svo sem Úlfur mælti .   Fór Úlfur fram um bergið og tíu menn með honum .     Þeir Egill fara sína leið og vissu ekki til þessar ráðagerðar fyrr en þeir komu í einstigið .   Þá hljópu þar menn á bak þeim og báru þegar vopn á þá .   Þeir Egill snerust í móti og vörðust .   Nú drífa og menn að þeim , þeir er verið höfðu fyrir framan hamarinn , og er Egill sá það snerist hann í mót þeim .   Var þar skammt höggva í millum og felldi Egill þar suma í götunni en sumir hurfu aftur þar er jafnlendið var meira .   Egill sótti þá eftir þeim .   Þar féll Úlfur og að lyktum drap Egill þar einn ellefu menn .   Síðan sótti hann þar til er förunautar hans vörðu götuna fyrir átta mönnum .   Voru þar hvorirtveggju sárir .   Og er Egill kom til þá flýðu þegar hinir vermsku en skógurinn var við sjálft .   Komust þar undan fimm og allir sárir mjög en þrír féllu þar .     Egill hafði mörg sár og engi stór .   Fóru þeir nú sína leið .   Hann batt sár förunauta sinna og voru engi banvæn .   Settust þeir þá í sleða og óku það er eftir var dagsins .     En þeir hinir vermsku er undan komust tóku hesta sína og drógust austur af skóginum til byggða .   Voru þá bundin sár þeirra .   Fá þeir sér föruneyti til þess er þeir komu á fund jarls og segja honum sínar ófarar .   Þeir segja að hvortveggi Úlfur er fallinn og dauðir voru hálfur þriðji tugur manna « en fimm einir komust undan með lífi og þó þeir allir sárir og barðir . »     Jarl spurði hvað þá væri tíðinda um Egil og hans förunauta .     Þeir svöruðu : « Ógjörla vissum vér hversu mjög þeir voru sárir en ærið djarflega sóttu þeir að oss .   Þá er vér vorum átta en þeir fjórir , þá flýðum vér .   Komust fimm á skóginn en þrír létust en eigi sáum vér annað en þeir Egill væru þá spánnýir . »     Jarl sagði að þeirra ferð var orðin hin versta « mundi eg kunna því að vér hefðum mannalát mikið ef þér hefðuð drepið þá Norðmennina en nú er þeir koma vestur af skóginum og segja þessi tíðindi Noregskonungi þá eigum vér af honum von hinna mestu afarkosta . »       Egill fór til þess er hann kom vestur af skóginum .   Sóttu þeir til Þorfinns að kveldi og fengu þar allgóðar viðtökur .   Voru þá bundin sár þeirra Egils .   Nokkurar nætur voru þeir þar .   Helga dóttir bónda var þá á fótum og heil meina sinna .   Þakkaði hún og öll þau Agli það .   Hvíldu sig þar og eyki sína .     En maður sá er Helgu hafði rúnar ristið var þaðan skammt á brott .   Kom það þá upp að hann hafði beðið hennar en Þorfinnur vildi eigi gifta hana .   Þá vildi bóndason glepja hana en hún vildi eigi .   Þá þóttist hann rista henni manrúnar en hann kunni það eigi og hafði hann það ristið henni er hún fékk meinsemi af .     Og er Egill var til brottfarar búinn þá fylgdi Þorfinnur honum og þeir feðgar á götu .   Voru þeir þá saman tíu eða tólf .   Fóru þeir þá dag þann allan með þeim til varúðar fyrir Ármóði og húskörlum hans .   Og er þessi tíðindi spurðust , að þeir Egill höfðu barist við ofurefli liðs á skóginum og sigrað , þá þótti Ármóði engi von að hann mundi mega reisa rönd við Agli .   Sat Ármóður því heima við alla sína menn .   Þeir Egill og Þorfinnur skiptust gjöfum við að skilnaði og mæltu til vináttu með sér .     Síðan fóru þeir Egill leið sína og er ekki sagt að til tíðinda yrði í ferð þeirra áður þeir komu til Þorsteins .   Voru þá grædd sár þeirra .   Dvöldust þeir Egill þar til vors .   En Þorsteinn fékk sendimenn til Hákonar konungs að færa honum skatt þann er Egill hafði sótt til Vermalands .   Og er þeir komu á konungs fund þá sögðu þeir honum tíðindi þau er gerst höfðu í ferð þeirra Egils og færðu honum skattinn .   Konungur þóttist þá vita að það mundi satt vera er áður hafði hann grunað um að Arnviður jarl mundi hafa látið drepa sendimenn hans tvenna er hann hafði austur sent .   Sagði konungur að Þorsteinn skyldi þá hafa landsvist og vera í sætt við hann .   Fara sendimenn síðan heimleiðis .   Og er þeir koma aftur til Þorsteins þá segja þeir honum að konungur lét vel yfir þessi ferð og Þorsteinn skyldi þá vera í sætt og vináttu við konung .     Hákon konungur fór í Vík austur um sumarið en þaðan gerði hann ferð sína austur á Vermaland með mikið lið .   Arnviður jarl flýði undan en konungur tók stór gjöld af bóndum þeim er honum þóttu í sökum við sig svo sem sagt er af þeim er skattinn sóttu .   Setti hann þar yfir jarl annan og tók gíslar af honum og bóndum .     Hákon konungur fór í þeirri ferð víða um Gautland hið vestra og lagði það undir sig , svo sem sagt er í sögu hans og finnst í kvæðum þeim er um hann hafa ort verið .   Þá er og sagt að hann fór til Danmerkur og herjaði þar víða .   Þá hrauð hann tólf skip af Dönum með tveimur skipum og þá gaf hann konungsnafn Tryggva Ólafssyni bróðursyni sínum og vald yfir Víkinni austur .     Egill bjó kaupskip sitt um sumarið og réð þar til föruneyti en langskip það er hann hafði haft um haustið úr Danmörku gaf hann Þorsteini að skilnaði .   Þorsteinn gaf Agli góðar gjafir og mæltu til mikillar vináttu sín í milli .   Egill gerði sendimenn til Þórðar á Aurland , mágs síns , og fékk honum umboð sitt að skipa jarðir þær er Egill átti í Sogni og á Hörðalandi og bað hann selja ef kaupendur væru til .     Og er Egill var búinn ferðar sinnar og byr gaf þá sigldu þeir út eftir Víkinni og svo leið sína norður fyrir Noreg og síðan í haf út .   Byrjaði þeim til góðrar hlítar , komu af hafi í Borgarfjörð og hélt Egill skipinu inn eftir firðinum og til hafnar skammt frá bæ sínum og lét heim flytja varnað sinn en ráða skipi til hlunns .   Egill fór heim til bús síns .   Urðu menn honum fegnir .   Dvaldist Egill þar þann vetur .       Þá er þetta var tíðinda að Egill var út kominn úr þessi ferð þá var héraðið albyggt .   Voru þá andaðir allir landnámamenn en synir þeirra lifðu eða sonarsynir og bjuggu þeir þá í héraði .     Ketill gufa kom til Íslands þá er land var mjög byggt .   Hann var hinn fyrsta vetur að Gufuskálum á Rosmhvalanesi .   Ketill hafði komið vestan um haf af Írlandi .   Hann hafði með sér þræla marga írska .   Lönd voru öll byggð á Rosmhvalanesi þann tíma .   Réðst Ketill því þaðan í brott og inn á Nes og sat annan vetur á Gufunesi og fékk þar engan ráðstafa .   Síðan fór hann inn í Borgarfjörð og sat þar hinn þriðja vetur er síðan er kallað að Gufuskálum en áin Gufá , er þar fellur í ofan , er hann hafði skip sitt í um veturinn .     Þórður Lambason bjó þá á Lambastöðum .   Hann var kvongaður og átti son er Lambi hét .   Hann var þá vaxinn maður , mikill og sterkur að jöfnum aldri .   Eftir um sumarið þá er menn riðu til þings reið Lambi til þings .   En Ketill gufa var þá farinn vestur í Breiðafjörð að leita þar um bústaði .     Þá hljópu þrælar hans á brott .   Þeir komu fram um nótt að Þórðar á Lambastöðum og báru þar eld að húsum og brenndu þar inni Þórð og hjón hans öll en brutu upp búr hans og báru út gripi og vöru .   Síðan ráku þeir heim hross og klyfjuðu og fóru síðan út til Álftaness .     Þann morgun um sólarupprásarskeið kom Lambi heim og hafði hann séð eldinn um nóttina .   Þeir voru nokkurir menn saman .   Hann reið þegar að leita þrælanna .   Ríða þar menn af bæjum til móts við hann .   Og er þrælarnir sáu eftirför þá stefndu þeir undan en létu lausan ránsfeng sinn .   Hljópu sumir á Mýrar út en sumir út með sjó til þess að fjörður var fyrir þeim .     Þá sóttu þeir Lambi eftir þeim og drápu þar þann er Kóri hét , því heitir þar síðan Kóranes , en Skorri og Þormóður og Svartur gengu á kaf og summu frá landi .   Síðan leituðu þeir Lambi að skipum og reru að leita þeirra og fundu þeir Skorra í Skorrey og drápu hann þar .   Þá reru þeir út til Þormóðsskers og drápu þar Þormóð .   Er við hann skerið kennt .   Þeir hentu þrælana enn fleiri sem síðan eru örnefni við kennd .     Lambi bjó síðan að Lambastöðum og var gildur bóndi .   Hann var rammur að afli .   Engi var hann uppivöðslumaður .     Ketill gufa fór síðan vestur í Breiðafjörð og staðfestist í Þorskafirði .     Við hann er kenndur Gufudalur og Gufufjörður .   Hann átti Ýri , dóttur Geirmundar heljarskinns .   Vali var son þeirra .     Grímur hét maður og var Svertingsson .   Hann bjó að Mosfelli fyrir neðan Heiði .   Hann var auðigur og ættstór .   Rannveig var systir hans sammæðra er átti Þóroddur goði í Ölfusi .   Var þeirra son Skafti lögsögumaður .   Grímur var og lögsögumaður síðan .   Hann bað Þórdísar Þórólfsdóttur , bróðurdóttur Egils og stjúpdóttur .   Egill unni Þórdísi engum mun minna en sínum börnum .   Hún var hin fríðasta kona .   En fyrir því að Egill vissi að Grímur var maður göfugur og sá ráðakostur var góður þá var það að ráði gert .   Var Þórdís gift Grími .   Leysti Egill þá af hendi föðurarf hennar .   Fór hún til bús með Grími og bjuggu þau lengi að Mosfelli .       Ólafur hét maður , son Höskulds Dala-Kollssonar og son Melkorku dóttur Mýrkjartans Írakonungs .   Ólafur bjó í Hjarðarholti í Laxárdal vestur í Breiðafjarðardölum .   Ólafur var stórauðigur að fé .   Hann var þeirra manna fríðastur sýnum er þá voru á Íslandi .   Hann var skörungur mikill .     Ólafur bað Þorgerðar dóttur Egils .   Þorgerður var væn kona og kvenna mest , vitur og heldur skapstór en hversdaglega kyrrlát .   Egill kunni öll deili á Ólafi og vissi að það gjaforð var göfugt og fyrir því var Þorgerður gift Ólafi .   Fór hún til bús með honum í Hjarðarholt .   Þeirra börn voru þau Kjartan , Þorbergur , Halldór , Steindór , Þuríður , Þorbjörg , Bergþóra .   Hana átti Þórhallur goði Oddason .   Þorbjörgu átti fyrr Ásgeir Knattarson en síðar Vermundur Þorgrímsson .   Þuríði átti Guðmundur Sölmundarson .   Voru þeirra synir Hallur og Víga-Barði .     Össur Eyvindarson bróðir Þórodds í Ölfusi fékk Beru dóttur Egils .     Böðvar son Egils var þá frumvaxta .   Hann var hinn efnilegasti maður , fríður sýnum , mikill og sterkur svo sem verið hafði Egill eða Þórólfur á hans aldri .   Egill unni honum mikið .   Var Böðvar og elskur að honum .     Það var eitt sumar að skip var í Hvítá og var þar mikil kaupstefna .   Hafði Egill þar keypt við margan og lét flytja heim á skipi .   Fóru húskarlar og höfðu skip áttært er Egill átti .   Það var þá eitt sinn að Böðvar beiddist að fara með þeim og þeir veittu honum það .   Fór hann þá inn á Völlu með húskörlum .   Þeir voru sex saman á áttæru skipi .   Og er þeir skyldu út fara þá var flæðurin síð dags og er þeir urðu hennar að bíða þá fóru þeir um kveldið síð .   Þá hljóp á útsynningur steinóði en þar gekk í móti útfallsstraumur .   Gerði þá stórt á firðinum sem þar kann oft verða .   Lauk þar svo að skipið kafði undir þeim og týndust þeir allir .   En eftir um daginn skaut upp líkunum .   Kom lík Böðvars inn í Einarsnes en sum komu fyrir sunnan fjörðinn og rak þangað skipið .   Fannst það inn við Reykjarhamar .     Þann dag spurði Egill þessi tíðindi og þegar reið hann að leita líkanna .   Hann fann rétt lík Böðvars .   Tók hann það upp og setti í kné sér og reið með út í Digranes til haugs Skalla-Gríms .   Hann lét þá opna hauginn og lagði Böðvar þar niður hjá Skalla-Grími .   Var síðan aftur lokinn haugurinn og var eigi fyrr lokið en um dagsetursskeið .   Eftir það reið Egill heim til Borgar og er hann kom heim þá gekk hann þegar til lokrekkju þeirrar er hann var vanur að sofa í .   Hann lagðist niður og skaut fyrir loku .   Engi þorði að krefja hann máls .     En svo er sagt , þá er þeir settu Böðvar niður , að Egill var búinn , hosan var strengd fast að beini .   Hann hafði fustanskyrtil rauðan , þröngvan upphlutinn og lás að síðu .   En það er sögn manna að hann þrútnaði svo að kyrtillinn rifnaði af honum og svo hosurnar .     En eftir um daginn lét Egill ekki upp lokrekkjuna .   Hann hafði þá og engan mat né drykk .   Lá hann þar þann dag og nóttina eftir .   Engi maður þorði að mæla við hann .     En hinn þriðja morgun þegar er lýsti þá lét Ásgerður skjóta hesti undir mann , reið sá sem ákaflegast vestur í Hjarðarholt , og lét segja Þorgerði þessi tíðindi öll saman og var það um nónskeið er hann kom þar .   Hann sagði og það með að Ásgerður hafði sent henni orð að koma sem fyrst suður til Borgar .     Þorgerður lét þegar söðla sér hest og fylgdu henni tveir menn .   Riðu þau um kveldið og nóttina til þess er þau komu til Borgar .   Gekk Þorgerður þegar inn í eldahús .   Ásgerður heilsaði henni og spurði hvort þau hefðu náttverð etið .     Þorgerður segir hátt : « Engvan hefi eg náttverð haft og engan mun eg fyrr en að Freyju .   Kann eg mér eigi betri ráð en faðir minn .   Vil eg ekki lifa eftir föður minn og bróður . »     Hún gekk að lokhvílunni og kallaði : « Faðir , lúk upp hurðunni , vil eg að við förum eina leið bæði . »     Egill spretti frá lokunni .   Gekk Þorgerður upp í hvílugólfið og lét loku fyrir hurðina .   Lagðist hún niður í aðra rekkju er þar var .     Þá mælti Egill : « Vel gerðir þú dóttir er þú vilt fylgja föður þínum .   Mikla ást hefir þú sýnt við mig .   Hver von er að eg muni lifa vilja við harm þenna ? »     Síðan þögðu þau um hríð .     Þá mælti Egill : « Hvað er nú dóttir , tyggur þú nú nokkuð ? »     « Tygg eg söl , » segir hún , « því að eg ætla að mér muni þá verra en áður .   Ætla eg ella að eg muni of lengi lifa . »     « Er það illt manni ? »   segir Egill .     « Allillt , » segir hún , « viltu eta ? »     « Hvað mun varða ? »   segir hann .     En stundu síðar kallaði hún og bað gefa sér drekka .   Síðan var henni gefið vatn að drekka .     Þá mælti Egill : « Slíkt gerir að er sölin etur , þyrstir æ þess að meir . »     « Viltu drekka faðir ? »   segir hún .     Hann tók við og svalg stórum og var það í dýrshorni .   Þá mælti Þorgerður :     « Nú erum við vélt .   Þetta er mjólk . »     Þá beit Egill skarð úr horninu , allt það er tennur tóku , og kastaði horninu síðan .     Þá mælti Þorgerður : « Hvað skulum við nú til ráðs taka ?   Lokið er nú þessi ætlan .   Nú vildi eg faðir að við lengdum líf okkart svo að þú mættir yrkja erfikvæði eftir Böðvar en eg mun rísta á kefli , en síðan deyjum við ef okkur sýnist .   Seint ætla eg Þorstein son þinn yrkja kvæðið eftir Böðvar en það hlýðir eigi að hann sé eigi erfður því að eigi ætla eg okkur sitja að drykkjunni þeirri að hann er erfður . »     Egill segir að það var þá óvænt að hann mundi þá yrkja mega þótt hann leitaði við « en freista má eg þess , » segir hann .     Egill hafði þá átt son er Gunnar hét og hafði sá og andast litlu áður .     Síðan hóf Egill upp kvæðið :     Egill tók að hressast svo sem fram leið að yrkja kvæðið og er lokið var kvæðinu þá færði hann það Ásgerði og Þorgerði og hjónum sínum .   Reis hann þá upp úr rekkju og settist í öndvegi .   Kvæði þetta kallaði hann Sonatorrek .   Síðan lét Egill erfa sonu sína eftir fornri siðvenju .   En er Þorgerður fór heim þá leiddi Egill hana með gjöfum í brott .       Egill bjó að Borg langa ævi og varð maður gamall en ekki er getið að hann ætti málaferli við menn hér á landi .   Ekki er og sagt frá hólmgöngum hans eða vígaferlum síðan er hann staðfestist hér á Íslandi .     Svo segja menn að Egill færi ekki í brott af Íslandi síðan er þetta var tíðinda er nú var áður frá sagt , og bar það mest til þess að Egill mátti ekki vera í Noregi af þeim sökum sem fyrr var frá sagt að konungar þóttust eiga við hann .   Bú hafði hann rausnarsamlegt því að fé skorti eigi .   Hann hafði og gott skaplyndi til þess .     Hákon konungur Aðalsteinsfóstri réð fyrir Noregi langa stund en hinn efra hlut ævi hans þá komu synir Eiríks til Noregs og deildu til ríkis í Noregi við Hákon konung og áttu þeir orustu saman og hafði Hákon jafnan sigur .   Hina síðustu orustu áttu þeir á Hörðalandi , í Storð á Fitjum .   Þar fékk Hákon konungur sigur og þar með banasár .   Eftir það tóku þeir konungdóm í Noregi Eiríkssynir .     Arinbjörn hersir var með Haraldi Eiríkssyni og gerðist ráðgjafi hans og hafði af honum veislur stórlega miklar .   Var hann forstjóri fyrir liði og landvörn .   Arinbjörn var hermaður mikill og sigursæll .   Hann hafði að veislum Fjarðafylki .     Egill Skalla-Grímsson spurði þessi tíðindi , að konungaskipti var orðið í Noregi , og það með að Arinbjörn var þá kominn í Noreg til búa sinna og hann var þá í virðing mikilli .   Þá orti Egill kvæði um Arinbjörn :       Einar hét maður .   Hann var son Helga Óttarssonar , Bjarnarsonar hins austræna er nam lönd í Breiðafirði .   Einar var bróðir Ósvífurs hins spaka .   Einar var þegar á unga aldri mikill og sterkur og hinn mesti atgervimaður .   Hann tók að yrkja þegar er hann var ungur og var maður námgjarn .     Það var eitt sumar á alþingi að Einar gekk til búðar Egils Skalla-Grímssonar og tókust þeir að orðum og kom þar brátt talinu að þeir ræddu um skáldskap .   Þótti hvorumtveggja þær ræður skemmtilegar .     Síðan vandist Einar oftlega að ganga til tals við Egil .   Gerðist þar vinátta mikil .   Einar hafði litlu áður komið út úr för .   Egill spurði Einar mjög austan tíðinda og að vinum sínum , svo og að þeim er hann þóttist vita að óvinir hans voru .   Hann spurði og mjög eftir stórmenni .   Einar spurði og í móti Egil frá þeim tíðindum er fyrr höfðu gerst um ferðir Egils og stórvirki hans , en það tal þótti Egli gott og rættist af vel .   Einar spurði Egil hvar hann hefði þess verið staddur að hann hafði mest reynt sig og bað hann það segja sér .   Egill kvað :     Þeir Egill og Einar mæltu til vináttu með sér að skilnaði .   Einar var löngum utanlendis með tignum mönnum .   Einar var ör maður og oftast félítill en skörungur mikill og drengur góður .   Hann var hirðmaður Hákonar jarls Sigurðarsonar .     Í þann tíma var í Noregi ófriður mikill og bardagar með þeim Hákoni jarli og Eiríkssonum og stukku ýmsir úr landi .   Haraldur konungur Eiríksson féll suður í Danmörk , að Hálsi í Limafirði , og var hann svikinn .   Þá barðist hann við Harald Knútsson er kallaður var Gull-Haraldur , og þá Hákon jarl .     Þar féll og þá með Haraldi konungi Arinbjörn hersir er fyrr var frá sagt .   Og er Egill spurði fall Arinbjarnar þá kvað hann :     Einar Helgason skáld var kallaður skálaglamm .   Hann orti drápu um Hákon jarl er kölluð er Vellekla og var það mjög lengi að jarlinn vildi eigi hlýða kvæðinu því að hann var reiður Einari .   Þá kvað Einar :     Og enn kvað hann :     Jarlinn vildi eigi að Einar færi á brott og hlýddi þá kvæðinu og síðan gaf hann Einari skjöld og var hann hin mesta gersemi .   Hann var skrifaður fornsögum en allt milli skriftanna voru lagðar yfir spengur af gulli og settur steinum .   Einar fór til Íslands og til vistar með Ósvífi bróður sínum .     En um haustið reið Einar vestan og kom til Borgar og gisti þar .   Egill var þá eigi heima og var hann farinn norður til héraða og var hans þá heim von .   Einar beið hans þrjár nætur en það var engi siður að sitja lengur en þrjár nætur að kynni .   Bjóst Einar þá í brott .   Og er hann var búinn þá gekk hann til rúms Egils og festi þar upp skjöldinn þann hinn dýra og sagði heimamönnum að hann gaf Agli skjöldinn .     Síðan reið Einar í brott en þann sama dag kom Egill heim .   En er hann kom inn til rúms síns þá sá hann skjöldinn og spurði hver gersemi þá ætti .   Honum var sagt að Einar skálaglamm hafði þar komið og hann hafði gefið honum skjöldinn .     Þá mælti Egill : « Gefi hann allra manna armastur .   Ætlar hann að eg skuli þar vaka yfir og yrkja um skjöld hans ?   Nú takið hest minn .   Skal eg ríða eftir honum og drepa hann . »     Honum var þá sagt að Einar hafði riðið snemma um morguninn « mun hann nú kominn vestur til Dala . »     Síðan orti Egill drápu og er þetta upphaf að :     Egill og Einar héldu vináttu sinni meðan þeir lifðu báðir .   En svo er sagt að færi skjöldurinn um síðir að Egill hafði hann með sér í brúðför þá er hann fór norður á Víðimýri með Þorkatli Gunnvaldssyni og þeir Rauða-Bjarnarsynir , Trefill og Helgi .   Þá var spillt skildinum og kastað í sýruker .   En síðan lét Egill taka af búnaðinn og voru tólf aurar gulls í spöngunum .       Þorsteinn , son Egils , þá er hann óx upp , var allra manna fríðastur sýnum , hvítur á hár og bjartur álitum .   Hann var mikill og sterkur og þó ekki eftir því sem faðir hans .   Þorsteinn var vitur maður og kyrrlátur , hógvær , stilltur manna best .   Egill unni honum lítið .   Þorsteini var og ekki við hann ástúðigt en þau Ásgerður og Þorsteinn unnust mikið .   Egill tók þá að eldast mjög .     Það var eitthvert sumar er Þorsteinn reið til alþingis en Egill sat þá heima .   En áður Þorsteinn færi heiman stilltu þau Ásgerður um og tóku úr kistu Egils silkislæður Arinbjarnarnauta og hafði Þorsteinn til þings .   Og er hann hafði á þinginu þá voru honum dragsíðar og urðu saurgar neðan þá er þeir voru í Lögbergsgöngu .   Og er hann kom heim þá hirti Ásgerður slæðurnar þar sem áður voru .   En mjög miklu síðar þá er Egill lauk upp kistu sína þá fann hann að spillt var slæðunum og leitaði þá máls um við Ásgerði hverju það gegndi .   Hún sagði þá hið sanna til .   Þá kvað Egill :     Þorsteinn fékk Jófríðar dóttur Gunnars Hlífarsonar .   Móðir hennar var Helga dóttir Ólafs feilans , systir Þórðar gellis .   Jófríði hafði átt fyrr Þóroddur son Tungu-Odds .     Litlu eftir þetta andaðist Ásgerður .   Eftir það brá Egill búi og seldi í hendur Þorsteini en Egill fór þá suður til Mosfells til Gríms mágs síns því að hann unni mest Þórdísi stjúpdóttur sinni þeirra manna er þá voru á lífi .     Það var eitt sumar að skip kom út í Leiruvogi og stýrði sá maður er Þormóður hét .   Hann var norrænn og húskarl Þorsteins Þórusonar .   Hann hafði með að fara skjöld er Þorsteinn hafði sent Agli Skalla-Grímssyni og var það ágætagripur .   Þormóður færði Agli skjöldinn en hann tók við þakksamlega .   Eftir um veturinn orti Egill drápu um skjaldargjöfina er kölluð er Berudrápa og er þetta upphaf að :     Þorsteinn Egilsson bjó að Borg .   Hann átti tvo laungetna sonu , Hriflu og Hrafn , en síðan hann kvongaðist áttu þau Jófríður tíu börn .   Helga hin fagra var þeirra dóttir , er þeir deildu um Skáld-Hrafn og Gunnlaugur ormstunga .   Grímur var elstur sona þeirra , annar Skúli , þriðji Þorgeir , fjórði Kollsveinn , fimmti Hjörleifur , sétti Halli , sjöundi Egill , átti Þórður .   Þóra hét dóttir þeirra er átti Þormóður Kleppjárnsson .   Frá börnum Þorsteins er komin kynslóð mikil og mart stórmenni .   Það er kallað Mýramannakyn allt það er frá Skalla-Grími er komið .       Önundur sjóni bjó að Ánabrekku þá er Egill bjó að Borg .   Önundur sjóni átti Þorgerði dóttur Bjarnar hins digra af Snæfellsströnd .   Börn þeirra Önundar voru þau Steinar og Dalla er átti Ögmundur Galtason , þeirra synir Þorgils og Kormákur .   Og er Önundur gerðist gamall og sýndur lítt þá seldi hann af hendi bú .   Tók þá við Steinar son hans .   Þeir feðgar áttu auð fjár .   Steinar var allra manna mestur og rammur að afli , ljótur maður , bjúgur í vexti , fóthár og miðskammur .   Steinar var uppivöðslumaður mikill og ákafamaður , ódæll og harðfengur , hinn mesti kappsmaður .     Og er Þorsteinn Egilsson bjó að Borg þá gerðist þegar fátt um með þeim Steinari .   Fyrir sunnan Háfslæk liggur mýri er heitir Stakksmýri .   Standa þar yfir vötn á vetrin en á vorið er ísa leysir þá er þar útbeit svo góð nautum að það var kallað jafnt og stakkur töðu .   Háfslækur réð þar landamerkjum að fornu fari .   En á vorum gengu naut Steinars mjög á Stakksmýri , er þau voru rekin utan að Háfslæk , en húskarlar Þorsteins vönduðu um .   Steinar gaf að því engan gaum og fór svo fram hið fyrsta sumar að ekki varð til tíðinda .     En annað vor þá hélt Steinar beitinni en Þorsteinn lagði þá í umræðu við hann og ræddi þó stillilega .   Bað hann Steinar halda beit búfjár síns svo sem að fornu hafði verið .   Steinar segir að fé mundi ganga þar sem það vildi .   Hann ræddi um allt heldur festilega og skiptust þeir Þorsteinn við nokkurum orðum .   Síðan lét Þorsteinn hnekkja nautunum út á mýrar yfir Háfslæk .   Og er Steinar varð þess var þá fékk hann til Grana þræl sinn að sitja að nautunum á Stakksmýri og sat hann þar alla daga .   Þetta var hinn efra hlut sumars .   Beittust þá upp allar engjar fyrir sunnan Háfslæk .     Nú var það einn dag að Þorsteinn hafði gengið upp á Borg að sjást um .   Hann sá hvar naut Steinars fóru .   Hann gekk út á mýrar .   Það var síð dags .   Hann sá að nautin voru þá komin langt út í holtasundið .   Þorsteinn rann út um mýrarnar .   Og er Grani sá það þá rak hann nautin óvægilega til þess er þau komu á stöðul .   Þorsteinn kom þá eftir og hittust þeir Grani í garðshliðinu .   Þorsteinn vó hann þar .   Það heitir Granahlið síðan .   Það er á túngarðinum .   Þorsteinn hratt garðinum ofan á Grana og huldi svo hræ hans .   Síðan fór Þorsteinn heim til Borgar en konur þær er til stöðuls fóru fundu Grana þar er hann lá .   Eftir það fóru þær heim til húss og sögðu Steinari þessi tíðindi .   Steinar leiddi hann uppi í holtunum en síðan fékk Steinar til annan þræl að fylgja nautunum og er sá eigi nefndur .   Þorsteinn lét þá sem hann vissi eigi um beit það sem eftir var sumarsins .     Það varð til tíðinda að Steinar fór hinn fyrra hlut vetrar út á Snæfellsströnd og dvaldist þar um hríð .   Steinar sá þá þræl er Þrándur hét .   Hann var allra manna mestur og sterkastur .   Steinar falaði þræl þann og bauð við verð mikið en sá er átti þrælinn mat hann fyrir þrjár merkur silfurs og mat hann hálfu dýrra en meðalþræl og var það kaup þeirra .   Hann hafði Þránd með sér heim .     Og er þeir komu heim þá ræðir Steinar við Þránd : « Nú er svo til farið að eg vil hafa verknað af þér .   Er hér skipað áður til verka allra .   Nú mun eg verk fyrir þig leggja er þér er lítið erfiði í .   Þú skalt sitja að nautum mínum .   Þykir mér það miklu skipta að þeim sé vel til haga haldið .   Vil eg að þú hafir þar engis manns hóf við nema þitt hvar hagi er bestur á mýrum .   Má eg eigi á manni sjá ef þú hefir eigi til þess hug eða afl að halda til fulls við einnhvern húskarl Þorsteins . »     Steinar seldi í hendur Þrándi exi mikla , nær álnar fyrir munn , og var hún hárhvöss .   « Svo líst mér á þig Þrándur , » segir Steinar , « sem eigi sé sýnt hversu mikils þú metur goðorð Þorsteins ef þið sjáist tveir á . »     Þrándur svarar : « Engan vanda ætla eg mér á við Þorstein en skilja þykist eg hvert verk þú hefir fyrir mig lagt .   Muntu þykjast litlu til verja þar sem eg er .   En eg ætla mér vera góðan kost , hvor sem upp kemur , ef við Þorsteinn skulum reyna með okkur . »     Síðan tók Þrándur til nautagæslu .   Honum hafði það skilist , þótt hann hefði eigi lengi verið , hvert Steinar hafði nautum sínum látið halda og sat Þrándur að nautum á Stakksmýri .     Og er Þorsteinn varð þess var þá sendi hann húskarl sinn til fundar við Þránd og bað segja honum landamerki með þeim Steinari .   Og er húskarl hitti Þránd þá sagði hann honum erindi sín og bað hann halda nautunum annan veg , sagði að það var land Þorsteins Egilssonar er nautin voru þá í komin .     Þrándur segir : « Það hirði eg aldrei hvor þeirra land á .   Mun eg naut hafa þar sem mér þykir hagi bestur . »     Síðan skildust þeir .   Fór húskarl heim og segir Þorsteini svör þrælsins .   Þorsteinn lét þá kyrrt vera en Þrándur tók þá að sitja að nautum nætur og daga .       Þorsteinn stóð upp einn morgun við sól og gekk upp á borg .   Hann sá hvar naut Steinars voru .   Síðan gekk Þorsteinn út á mýrar til þess er hann kom til nautanna .   Þar stendur skógarklettur við Háfslæk en uppi á klettinum svaf Þrándur og hafði leyst af sér skúa sína .   Þorsteinn gekk upp á klettinn og hafði exi í hendi ekki mikla og engi fleiri vopn .   Þorsteinn stakk exarskaftinu á Þrándi og bað hann vaka .   Hann spratt upp skjótt og hart og greip tveim höndum exina og reiddi upp .   Hann spurði hvað Þorsteinn vildi .     Hann segir : « Eg vil segja þér að eg á land þetta en þér eigið hagabeit fyrir utan lækinn .   Er það eigi undarlegt þóttú vitir eigi landamerki hér . »     Þrándur segir : « Engu þykir mér skipta hver land á .   Mun eg þar láta naut vera er þeim þykir best . »     « Hitt er líklegra , » segir Þorsteinn , « að eg muni nú ráða vilja fyrir landi mínu en eigi þrælar Steinars . »     Þrándur segir : « Miklu ertu Þorsteinn óvitrari maður en eg hugði ef þú vilt eiga náttból undir exi minni og hætta til þess virðingu þinni .   Mér sýnist , að ætla til , sem eg muni hafa tvö öfl þín en mig skortir eigi hug .   Eg er og vopnaður betur en þú . »     Þorsteinn mælti : « Á þá hættu mun eg leggja ef þú gerir eigi að um beitina .   Vænti eg að mikið skilji hamingju okkra svo sem málaefni eru ójöfn . »     Þrándur segir : « Nú skaltu sjá Þorsteinn hvort eg hræðist nokkuð hót þín . »     Síðan settist Þrándur niður og batt skó sinn en Þorsteinn reiddi upp exina hart og hjó á háls Þrándi svo að höfuðið féll á bringuna .   Síðan bar Þorsteinn grjót að honum og huldi hræ hans , gekk síðan heim til Borgar .     En þann dag komu seint heim naut Steinars .   Og er þrotin von þótti þess þá tók Steinar hest sinn og lagði á söðul .   Hann hafði alvæpni sitt .   Hann reið suður til Borgar og er hann kom þar hitti hann menn að máli .   Hann spurði hvar Þorsteinn væri .   Honum var sagt að hann sat inni .   Þá bað Steinar að Þorsteinn kæmi út , kvaðst eiga erindi við hann .   Og er Þorsteinn heyrði þetta tók hann vopn sín og gekk út í dyr .   Síðan spurði hann Steinar hver erindi hans væru .     « Hefir þú drepið Þránd , þræl minn ? »   segir Steinar .     « Svo er víst , » segir Þorsteinn , « þarftu það ekki öðrum mönnum að ætla . »     « Þá sé eg að þú munt þykjast harðhendlega verja land þitt er þú hefir drepið þræla mína tvo .   En mér þykir það ekki svo mikið framaverk .   Nú mun eg gera þér á þessu miklu betra kost , ef þú vilt með kappi verja landið þitt , og skal ekki öðrum mönnum nú að hlíta að reka nautin en vita skaltu það að nautin skulu bæði dag og nótt í þínu landi vera . »     « Svo er , » segir Þorsteinn , « að eg drap fyrr í sumar þræl þinn þann er þú fékkst til að beita nautunum í land mitt en síðan lét eg yður hafa beit sem þér vilduð allt til vetrar .   Nú hefi eg drepið annan þræl þinn fyrir þér .   Gaf eg þessum hina sömu sök sem hinum fyrra .   Nú skaltu hafa beit héðan í frá í sumar sem þú vilt , en að sumri , ef þú beitir land mitt og færð menn til þess að reka hingað fé þitt , þá mun eg enn drepa fyrir þér einnhvern mann þann er fénu fylgir , svo þó að þú fylgir sjálfur .   Mun eg svo gera á hverju sumri meðan þú heldur teknum hætti um beitina . »     Síðan reið Steinar í brott og heim til Brekku og litlu síðar reið Steinar upp í Stafaholt .   Þar bjó þá Einar .   Hann var goðorðsmaður .   Steinar bað hann liðs og bauð honum fé til .     Einar segir : « Þig mun litlu skipta um mína liðsemd nema fleiri virðingamenn veiti að þessu máli . »     Eftir það reið Steinar upp í Reykjardal á fund Tungu-Odds og bað hann liðs og bauð honum fé til .   Oddur tók við fénu og hét liðveislu sinni , að hann skyldi efla Steinar að koma fram lögum við Þorstein .   Steinar reið síðan heim .     En um vorið fóru þeir Oddur og Einar með Steinari stefnuför og höfðu fjölmenni mikið .   Stefndi Steinar Þorsteini um þræladráp og lét varða fjörbaugsgarð um hvort vígið því að það voru lög þar er þrælar voru drepnir fyrir manni enda væru eigi færð þrælsgjöldin fyrir hina þriðju sól .   En jafnt skyldu mætast tvær fjörbaugssakir og ein skóggangssök .     Þorsteinn stefndi engum sökum í mót og litlu síðar sendi Þorsteinn menn suður á Nes .   Komu þeir til Mosfells til Gríms og sögðu þar þessi tíðindi .   Egill lét sér fátt um finnast og spurði þó að í hljóði vandlega um skipti þeirra Þorsteins og Steinars og svo að þeim mönnum er Steinar höfðu styrkt til þessa máls .   Síðan fóru sendimenn heim og lét Þorsteinn vel yfir þeirra ferð .     Þorsteinn Egilsson fjölmennti mjög til vorþings og kom þar nótt fyrr en aðrir menn og tjölduðu búðir sínar og þingmenn hans er þar áttu búðir .   Og er þeir höfðu um búist þá lét Þorsteinn ganga til þingmannalið sitt og gerðu þar búðarveggi mikla .   Síðan lét hann búð tjalda miklu meiri en aðrar búðir þær er þar voru .   Í þeirri búð voru engir menn .     Steinar reið til þings og fjölmennti mjög .   Þar réð Tungu-Oddur fyrir liði og var allfjölmennur .   Einar úr Stafaholti var og fjölmennur .   Tjölduðu þeir búðir sínar .   Var þingið fjölmennt .   Fluttu menn fram mál sín .   Þorsteinn bauð engar sættir fyrir sig en svaraði því þeim mönnum er um sættir leituðu að hann ætlaði að láta dóms bíða , sagði að honum þóttu mál lítils verð þau er Steinar fór með um dráp þræla hans en taldi þræla Steinars hafa nógar sakir til gert .   Steinar lét stórlega yfir málum sínum .   Þóttu honum sakir löglegar en liðsafli nógur að koma lögum fram .   Var hann því framgjarn um sín mál .     Þann dag gengu menn í þingbrekku og mæltu menn málum sínum en um kveldið skyldu dómar út fara til sóknar .   Var Þorsteinn þar með flokk sinn .   Hann réð þar þingsköpum mest því að svo hafði verið meðan Egill fór með goðorð og mannaforráð .   Þeir höfðu hvorirtveggju alvæpni .     Menn sáu af þinginu að flokkur manna reið neðan með Gljúfurá og blikuðu þar skildir við .   Og er þeir riðu á þingið þá reið þar maður fyrir í blárri kápu , hafði hjálm á höfði gullroðinn en skjöld á hlið gullbúinn , í hendi krókaspjót , var þar gullrekinn falurinn .   Hann var sverði gyrður .   Þar var kominn Egill Skalla-Grímsson með átta tigu manna , alla vel vopnaða svo sem til bardaga væru búnir .   Það lið var valið mjög .   Hafði Egill haft með sér hina bestu bóndasonu af Nesjum sunnan þá er honum þóttu víglegastir .   Egill reið með flokkinn til búðar þeirrar er Þorsteinn hafði tjalda látið og áður var auð .   Stigu þeir af hestum sínum .     Og er Þorsteinn kenndi ferð föður síns þá gekk hann í móti honum með allan flokk sinn og fagnaði honum vel .   Létu þeir Egill bera inn fargervi sína í búð en reka hesta í haga .   Og er þetta var sýslað gekk Egill og Þorsteinn með flokkinn allan upp í þingbrekku og settust þar sem þeir voru vanir að sitja .     Síðan stóð Egill upp og mælti hátt : « Hvort er Önundur sjóni hér í þingbrekkunni ? »     Önundur kvaðst þar vera « eg er feginn orðinn Egill er þú ert kominn .   Mun það allt bæta til um það er hér stendur milli máls manna . »     « Hvort ræður þú því er Steinar son þinn sækir sökum Þorstein son minn og hefir dregið saman fjölmenni til þess að gera Þorstein að urðarmanni ? »     « Því veld eg eigi , » segir Önundur , « er þeir eru ósáttir .   Hefi eg þar til lagt mörg orð og beðið Steinar sættast við Þorstein því að mér hefir verið í hvern stað Þorsteinn son þinn sparari til ósæmdar og veldur því sú hin forna ástvinátta er með okkur hefir verið Egill síðan er við fæddumst hér upp samtýnis . »     « Brátt mun það , » segir Egill , « ljóst verða hvort þú mælir þetta af alvöru eða af hégóma þótt eg ætli það síður vera munu .   Man eg þá daga að hvorumtveggja okkrum mundi þykja ólíklegt að við mundum sökum sækjast eða stilla eigi sonu okkra að þeir fari eigi með fíflsku slíkri sem eg heyri að hér horfist til .   Sýnist mér það ráð meðan við erum á lífi og svo nær staddir deilu þeirra að við tökum mál þetta undir okkur og setjum niður en látum eigi þá Tungu-Odd og Einar etja saman sonum okkrum sem kapalhestum .   Látum þá hafa annað héðan í frá til févaxtar sér en taka á slíku . »     Þá stóð Önundur upp og mælti : « Rétt segir þú Egill og það er okkur ófallið að vera á því þingi er synir okkrir deila .   Skal okkur og aldrei þá skömm henda að vera þeir vanskörungar að sætta þá eigi .   Nú vil eg Steinar að þú seljir mér mál þessi í hendur og látir mig með fara sem mér líkar . »     « Eigi veit eg það , » segir Steinar , « hvort eg vil svo kasta niður málum mínum því að eg hefi áður leitað mér liðsemdar af stórmenni .   Vil eg nú svo að einu lúka málum mínum að það líki vel Oddi og Einari . »     Síðan ræddu þeir Oddur og Steinar sín í milli .   Sagði Oddur svo : « Efna vil eg Steinar liðsemd við þig þá er eg hét að veita þér til laga eða þeirra málalykta er þú vilt taka þér til handa .   Muntu mest í ábyrgjast hvernig mál þín eru til komin ef Egill skal um dæma . »     Þá mælti Önundur : « Ekki þarf eg að eiga þetta undir tungurótu Odds .   Hefi eg af honum haft hvorki gott né illt en Egill hefir mart stórvel gert til mín .   Trúi eg honum miklu betur en öðrum enda skal eg þessu ráða .   Mun þér það hæfa að hafa eigi alla oss í fangi þér .   Hefi eg enn hér til ráðið fyrir okkur og skal enn svo vera . »     « Ákafur ertu um þetta mál faðir en oft ætla eg að við iðrumst þessa . »     Síðan seldi Steinar í hendur Önundi málið og skyldi hann þá sækja eða sættast á svo sem lög kenndu til .     Og þegar er Önundur réð fyrir málum þessum þá gekk hann til fundar við þá feðga Þorstein og Egil .     Þá mælti Önundur : « Nú vil eg Egill að þú skapir einn og skerir um þessi mál svo sem þú vilt því að eg trúi þér best til að skipa þessum mínum málum og öllum öðrum . »     Síðan tókust þeir Önundur og Þorsteinn í hendur og nefndu sér votta og það með vottnefnunni að Egill Skalla-Grímsson skyldi einn gera um mál þessi svo sem hann vill , allt óskorað , þar á þingi og lauk svo þessum málum .   Gengu menn svo heim til búða .   Þorsteinn lét leiða til búðar Egils þrjá yxn og lét höggva til þingnests honum .     Og er þeir Tungu-Oddur og Steinar komu heim til búðar þá mælti Oddur : « Nú hefir þú Steinar og þið feðgar ráðið fyrir lykt mála ykkarra .     Nú telst eg úr laus við þig Steinar um liðveislu þá er eg hét þér því að svo var mælt með okkur að eg skyldi veita þér svo að þú kæmir málum þínum fram eða til þeirra lykta er þér hugnaði , hvernig sem þér gefst sættargerð Egils . »     Steinar segir að Oddur hefir honum vel veitt og drengilega og þeirra vinátta skal nú vera miklu betri en áður « vil eg kalla að þú sért úr laus við mig um það er þú varst í bundinn . »     Um kveldið fóru dómar út og er ekki getið að þar yrði til tíðinda .       Egill Skalla-Grímsson gekk í þingbrekku um daginn eftir og með honum Þorsteinn og allur flokkur þeirra .   Þar kom þá og Önundur og Steinar .   Tungu-Oddur var og þar kominn og þeir Einar .     Og er menn höfðu þar mælt lögmálum sínum þá stóð Egill upp og mælti svo : « Hvort eru þeir Steinar og Önundur feðgar hér svo að þeir megi skilja mál mitt ? »     Önundur segir að þeir voru þar .     « Þá vil eg lúka upp sættargerð milli þeirra Steinars og Þorsteins .   Hef eg þar upp það mál er Grímur faðir minn kom hingað til lands og nam hér lönd öll um Mýrar og víða hérað og tók sér bústað að Borg og ætlaði þar landeign til en gaf vinum sínum landakosti þar út í frá svo sem þeir byggðu síðan .   Hann gaf Ána bústað að Ánabrekku þar sem Önundur og Steinar hafa hér til búið .   Vitum vér það allir Steinar hvar landamerki eru milli Borgar og Ánabrekku , að þar ræður Háfslækur .   Nú var eigi það Steinar að þú gerðir það óvitandi að beita land Þorsteins og lagðir undir þig eign hans og ætlaðir að hann mundi vera svo mikill ættleri að hann mundi vera vilja ræningi þinn , því að þú Steinar og þið Önundur megið það vita að Áni þá land að Grími föður mínum , en Þorsteinn drap fyrir þér þræla tvo .   Nú er það öllum mönnum auðsýnt að þeir hafa fallið á verkum sínum og eru þeir óbótamenn og að heldur þótt þeir væru frjálsir menn þá væru þeir þó óbótamenn .   En fyrir það Steinar er þú hugðist ræna mundu Þorstein son minn landeign sinni , þeirri er hann tók með mínu ráði og eg tók í arf eftir föður minn , þar fyrir skaltu láta laust þitt land að Ánabrekku og hafa eigi fyrir fé .   Það skal og fylgja að þú skalt eigi hafa bústað né vistafar hér í héraði fyrir sunnan Langá og vera brottu frá Ánabrekku áður fardagar séu liðnir en falla óheilagur fyrir öllum þeim mönnum er Þorsteini vilja lið veita þegar eftir fardaga ef þú vilt eigi brott fara eða nokkurn hlut eigi halda þann er eg hefi á lagt við þig . »     En er Egill settist niður þá nefndi Þorsteinn votta að gerð hans .     Þá mælti Önundur sjóni : « Það mun mál manna Egill að gerð sjá er þú hefir gert og upp sagt sé heldur skökk .   Nú er það frá mér að segja að eg hefi allan mig við lagt að skirra vandræðum þeirra en héðan af skal eg ekki af spara það er eg má gera til óþurftar Þorsteini . »     « Hitt mun eg ætla , » segir Egill , « að hlutur ykkar feðga mun æ því verri er deildir vorar standa lengur .   Hugði eg Önundur að þú mundir það vita að eg hefi haldið hlut mínum fyrir þvílíkum svo mönnum sem þið eruð feðgar .   En Oddur og Einar er dregist hafa svo mjög til þessa máls hafa hér af fengið skapnaðar virðing . »       Þorgeir blundur var þar á þinginu , systurson Egils , og hafði mikið lið veitt Þorsteini í þessum málum .   Hann bað þá feðga gefa sér land nokkuð út þar á Mýrunum .   Hann bjó áður fyrir sunnan Hvítá fyrir neðan Blundsvatn .   Egill tók vel á því og fýsti Þorstein að hann léti hann þangað fara .   Þeir settu Þorgeir niður að Ánabrekku en Steinar færði bústað sinn út yfir Langá og settist niður að Leirulæk .   En Egill reið heim suður á Nes og skildust þeir með blíðskap feðgar .     Maður sá var með Þorsteini er Íri hét , hverjum manni fóthvatari og allra manna skyggnastur .   Hann var útlendur og lausingi Þorsteins en þó hafði hann fjárgæslur og þær mest að safna geldfé upp til fjalls á vorum en á haust ofan til réttar .   En nú eftir fardaga lét Þorsteinn safna geldfé því er eftir hafði verið um vorið og ætlaði að láta reka það til fjalls .   Íri var þá í fjárréttinum en Þorsteinn og húskarlar hans reið upp til fjalls og voru þeir átta saman .     Þorsteinn lét gera garð um þvera Grísartungu milli Langavatns og Gljúfurár .   Lét hann þar að vera marga menn um vorið .   Og er Þorsteinn hafði litið yfir verk húskarla sinna þá reið hann heim .   Og er hann kom gegnt þingstöð þá kom Íri þar hlaupandi í móti þeim og sagði að hann vill mæla við Þorstein einmæli .   Þorsteinn mælti að förunautar hans skyldu ríða fyrir meðan þeir töluðu .     Íri segir Þorsteini að hann hefði farið upp á Einkunnir um daginn og séð til sauða .   « En eg sá , » segir hann , « í skóginum fyrir ofan veturgötu að skinu við tólf spjót og skildir nokkurir . »     Þorsteinn segir hátt svo að förunautar hans heyrðu svo beint : « Hví mun honum svo annt að hitta mig að eg megi eigi ríða heim leiðar minnar .   En þó mun Ölvaldi þykja ósannlegt að eg synji honum máls ef hann er sjúkur . »     Íri hljóp þá sem mest mátti hann til fjalls upp .     Þorsteinn segir förunautum sínum : « Lengja ætla eg nú leiðina ef vér skulum fyrst ríða suður til Ölvaldsstaða .   Ölvaldur sendi mér orð að eg skyldi finna hann .   Mun honum þó eigi miklu þykja launaður uxinn er hann gaf mér í fyrra haust að eg hitti hann ef honum þykir máli skipta . »     Síðan riðu þeir Þorsteinn suður um mýrar fyrir ofan Stangarholt og svo suður til Gufár og ofan með ánni reiðgötur .   Og er hann kom niður frá Vatni þá sáu þeir fyrir sunnan ána naut mörg og mann hjá .   Var þar húskarl Ölvalds .   Spurði Þorsteinn hvernig þar væri heilt .   Hann sagði að þar var vel heilt og Ölvaldur var í skógi að viðarhöggvi .     « Þá skaltu , » segir Þorsteinn , « segja honum ef hann á við mig skylt erindi að hann komi til Borgar en eg mun nú ríða heim . »   Og svo gerði hann .     En það spurðist þó síðan að Steinar Sjónason hafði þann sama dag setið uppi við Einkunnir með tólfta mann .   Þorsteinn lét sem hann hefði ekki spurt og var það kyrrt síðan .       Þorgeir er maður nefndur .   Hann var frændi Þorsteins og hinn mesti vin .   Hann bjó í þenna tíma á Álftanesi .   Þorgeir var vanur að hafa haustboð hvert haust .   Þorgeir fór til fundar við Þorstein Egilsson og bauð honum til sín .   Þorsteinn hét ferðinni og fór Þorgeir heim .     En að ákveðnum degi bjóst Þorsteinn til farar og voru þá fjórar vikur til vetrar .   Með Þorsteini fór Austmaður hans og húskarlar hans tveir .   Grímur hét son Þorsteins .   Hann var þá tíu vetra og fór og með Þorsteini og voru þeir fimm saman og riðu út til Foss og þar yfir Langá , síðan út sem leið lá til Aurriðaár .     En fyrir utan ána var Steinar á verki og Önundur og húskarlar þeirra .   Og er þeir kenndu Þorstein þá hljópu þeir til vopna sinna og síðan eftir þeim Þorsteini .   Og er Þorsteinn sá eftirför Steinars þá riðu þeir út af Langaholti .   Þar er hóll einn hár og óvíður .   Þar stíga þeir Þorsteinn af hestunum og sækja upp á hólinn .   Þorsteinn mælti að sveinninn Grímur skyldi fara í skóginn og verða eigi við staddur fundinn .   Og þegar er þeir Steinar koma að hólnum þá sækja þeir að þeim Þorsteini og varð þar bardagi .   Þeir Steinar voru sex saman vaxnir menn en hinn sjöundi son Steinars , tíu vetra gamall .   Þenna fund sáu þeir menn er voru á engiteigum af öðrum bæjum og runnu til að skilja þá .   Og er þeir voru skildir þá voru látnir húskarlar Þorsteins báðir .   Fallinn var og einn húskarl Steinars en sárir sumir .     Og er þeir voru skildir leitar Þorsteinn að hvar Grímur var og finna þeir hann .   Var Grímur þá sár mjög og son Steinars lá þar hjá honum dauður .     Og er Þorsteinn hljóp á hest sinn þá kallaði Steinar á hann og mælti : « Rennur þú nú Þorsteinn hvíti ? »   segir hann .     Þorsteinn segir : « Lengra skaltu renna áður vika sé liðin . »     Síðan riðu þeir Þorsteinn út yfir mýrina og höfðu með sér sveininn Grím .   Og er þeir komu út í holt það er þar verður þá andast sveinninn og grófu þeir hann þar í holtið og er það kallað Grímsholt en þar heitir Orustuhvoll sem þeir börðust .     Þorsteinn reið á Álftanes um kveldið sem hann hafði ætlað og sat þar að boði þrjár nætur en síðan bjóst hann til heimferðar .   Menn buðust til að fara með honum en hann vildi eigi .   Riðu þeir tveir saman .     Og þann sama dag er Steinar vissi von að Þorsteinn mundi heim ríða þá reið Steinar út með sjó .   Og er hann kom á mela þá er verða fyrir neðan Lambastaði þá settist hann þar á melinn .   Hann hafði sverð það er Skrýmir hét , allra vopna best .   Hann stóð þar á melnum með sverðið brugðið og horfði þá á einn veg því að hann sá þá reið Þorsteins utan um sandinn .     Lambi bjó á Lambastöðum og sá hvað Steinar hafðist að .   Hann gekk heiman og ofan á bakkann og er hann kom að Steinari þá greip hann aftan undir hendur honum .   Steinar vildi slíta hann af sér .   Lambi hélt fast og fara þeir nú af melunum á sléttuna en þá ríða þeir Þorsteinn hið neðra götuna .   Steinar hafði riðið stóðhesti sínum og hljóp hann inn með sjó .   Það sáu þeir Þorsteinn og undruðust því að þeir höfðu ekki varir orðið við för Steinars .   Þá þveraðist Steinar fram á bakkann því að hann sá eigi að Þorsteinn hefði um riðið .   Og er þeir komu á bakkann framanverðan þá hratt Lambi honum fyrir melinn ofan en það varaðist Steinar ekki .   Hann rasaði ofan á sandinn en Lambi hljóp heim .   Og er Steinar komst á fætur þá rann hann eftir Lamba .   En er Lambi kom að dyrum þá hljóp hann inn en rak aftur hurðina .   Steinar hjó eftir honum svo að sverðið stóð fast í vindskeiðunum .   Skildust þeir þar .   Gekk Steinar heim .     En er Þorsteinn kom heim þá sendi hann um daginn eftir húskarl sinn út til Leirulækjar að segja Steinari að hann færði bústað sinn um Borgarhraun en að öðrum kosti mundi hann njóta þess við Steinar ef hann ætti fleira mannaforráð « og mun þá eigi kostur brottferðar . »     En Steinar bjó ferð sína út á Snæfellsströnd og þar setti hann bú saman er heitir að Elliða og lýkur þar viðskiptum þeirra Þorsteins Egilssonar .     Þorgeir blundur bjó að Ánabrekku .   Hann veitti Þorsteini illar búsifjar í öllu því er hann mátti .     Það var eitt sinn er þeir hittust , Egill og Þorsteinn , að þeir ræddu mart um Þorgeir blund , frænda sinn , og komu allar ræður ásamt með þeim .   Þá kvað Egill :     Þorgeir blundur fór í brott frá Ánabrekku og fór suður í Flókadal því að Þorsteinn þóttist ekki mega við hann eiga en hann vildi þó vægjast þar við .     Þorsteinn var maður órefjusamur og réttlátur og óáleitinn við menn en hélt hlut sínum ef aðrir menn leituðu á hann enda veitti það heldur þungt flestum að etja kappi við hann .     Oddur var þá höfðingi í Borgarfirði fyrir sunnan Hvítá .   Hann var hofsgoði og réð fyrir hofi því er allir menn guldu hoftoll til fyrir innan Skarðsheiði .       Egill Skalla-Grímsson varð maður gamall en í elli hans gerðist hann þungfær og glapnaði honum bæði heyrn og sýn .   Hann gerðist og fótstirður .   Egill var þá að Mosfelli með Grími og Þórdísi .     Það var einn dag er Egill gekk úti með vegg og drap fæti og féll .   Konur nokkurar sáu það og hlógu að og mæltu : « Farinn ertu nú Egill með öllu er þú fellur einn saman . »     Þá segir Grímur bóndi : « Miður hæddu konur að okkur þá er við vorum yngri . »     Þá kvað Egill :     Egill varð með öllu sjónlaus .   Það var einnhvern dag er veður var kalt um veturinn að Egill fór til elds að verma sig .   Matseljan ræddi um að það var undur mikið , slíkur maður sem Egill hafði verið , að hann skyldi liggja fyrir fótum þeim svo að þær mættu eigi vinna verk sín .     « Ver þú vel við , » segir Egill , « þótt eg bakist við eldinn og mýkjumst vér við um rúmin . »     « Stattu upp , » segir hún , « og gakk til rúms þíns og lát oss vinna verk vor . »     Egill stóð upp og gekk til rúms síns og kvað :     Það var enn eitt sinn er Egill gekk til elds að verma sig , þá spurði maður hann hvort honum væri kalt á fótum og bað hann eigi rétta of nær eldinum .     « Svo skal vera , » segir Egill , « en eigi verður mér nú hógstýrt fótunum er eg sé eigi og er of dauflegt sjónleysið . »     Þá kvað Egill :     Það var á dögum Hákonar hins ríka öndverðum , þá var Egill Skalla-Grímsson á níunda tigi og var hann þá hress maður fyrir annars sakir en sjónleysis .     Það var um sumarið er menn bjuggust til þings þá beiddi Egill Grím að ríða til þings með honum .   Grímur tók því seinlega .     Og er þau Grímur og Þórdís töluðust við þá sagði Grímur henni hvers Egill hafði beitt « vil eg að þú forvitnist hvað undir mun búa bæn þessi . »     Þórdís gekk til máls við Egil frænda sinn .   Var þá mest gaman Egils að ræða við hana .   Og er hún hitti hann þá spurði hún : « Er það satt frændi er þú vilt til þings ríða ?   Vildi eg að þú segðir mér hvað væri í ráðagerð þinni . »     « Eg skal segja þér , » kvað hann , « hvað eg hefi hugsað .   Eg ætla að hafa til þings með mér kistur þær tvær er Aðalsteinn konungur gaf mér er hvortveggi er full af ensku silfri .   Ætla eg að láta bera kisturnar til Lögbergs þá er þar er fjölmennast .   Síðan ætla eg að sá silfrinu og þykir mér undarlegt ef allir skipta vel sín í milli .   Ætla eg að þar mundi vera þá hrundningar eða pústrar eða bærist að um síðir að allur þingheimurinn berðist . »     Þórdís segir : « Þetta þykir mér þjóðráð og mun uppi meðan landið er byggt . »     Síðan gekk Þórdís til tals við Grím og sagði honum ráðagerð Egils .     « Það skal aldrei verða að hann komi þessu fram , svo miklum firnum . »     Og er Egill kom á ræður við Grím um þingferðina þá taldi Grímur það allt af og sat Egill heima um þingið .   Eigi líkaði honum það vel .   Var hann heldur ófrýnn .     Að Mosfelli var höfð selför og var Þórdís í seli um þingið .     Það var eitt kveld þá er menn bjuggust til rekkna að Mosfelli að Egill kallaði til sín þræla tvo er Grímur átti .   Hann bað þá taka sér hest « vil eg fara til laugar . »     Og er Egill var búinn gekk hann út og hafði með sér silfurkistur sínar .   Hann steig á hest , fór síðan ofan eftir túninu fyrir brekku þá er þar verður er menn sáu síðast .     En um morguninn er menn risu upp þá sáu þeir að Egill hvarflaði á holtinu fyrir austan garð og leiddi eftir sér hestinn .   Fara þeir þá til hans og fluttu hann heim .     En hvorki komu aftur síðan þrælarnir né kisturnar og eru þar margar gátur á hvar Egill hafi fólgið fé sitt .   Fyrir austan garð að Mosfelli gengur gil ofan úr fjalli .   En það hefir orðið þar til merkja að í bráðaþeyjum er þar vatnfall mikið en eftir það er vötnin hafa fram fallið hafa fundist í gilinu enskir peningar .   Geta sumir menn þess að Egill muni þar féið hafa fólgið .   Fyrir neðan tún að Mosfelli eru fen stór og furðulega djúp .   Hafa það margir fyrir satt að Egill muni þar hafa kastað í fé sínu .   Fyrir sunnan ána eru laugar og þar skammt frá jarðholur stórar og geta þess sumir að Egill mundi þar hafa fólgið fé sitt því að þangað er oftlega sénn haugaeldur .   Egill sagði að hann hefði drepið þræla Gríms og svo það að hann hafði fé sitt fólgið , en það sagði hann engum manni hvar hann hefði fólgið .     Egill tók sótt eftir um haustið þá er hann leiddi til bana .   En er hann var andaður þá lét Grímur færa Egil í klæði góð .   Síðan lét hann flytja hann ofan í Tjaldanes og gera þar haug og var Egill þar í lagður og vopn hans og klæði .       Grímur að Mosfelli var skírður þá er kristni var í lög leidd á Íslandi .   Hann lét þar kirkju gera .   En það er sögn manna að Þórdís hafi látið flytja Egil til kirkju og er það til jartegna að síðan er kirkja var ger að Mosfelli en ofan tekin að Hrísbrú sú kirkja er Grímur hafði gera látið þá var þar grafinn kirkjugarður .   En undir altarisstaðnum þá fundust mannabein .   Þau voru miklu stærri en annarra manna bein .   Þykjast menn það vita af sögn gamalla manna að mundu verið hafa bein Egils .     Þar var þá Skafti prestur Þórarinsson , vitur maður .   Hann tók upp hausinn Egils og setti á kirkjugarðinn .   Var hausinn undarlega mikill en hitt þótti þó meir frá líkindum hve þungur var .   Hausinn var allur báróttur utan svo sem hörpuskel .   Þá vildi Skafti forvitnast um þykkleik haussins .   Tók hann þá handexi vel mikla og reiddi annarri hendi sem harðast og laust hamrinum á hausinn og vildi brjóta en þar sem á kom hvítnaði fyrir en ekki dalaði né sprakk , og má af slíku marka að haus sá mundi ekki auðskaddur fyrir höggum smámennis meðan svörður og hold fylgdi .   Bein Egils voru lögð niður í utanverðum kirkjugarði að Mosfelli .       Þorsteinn Egilsson tók skírn þá er kristni kom á Ísland og lét kirkju gera að Borg .   Hann var maður trúfastur og vel siðaður .   Hann varð maður gamall og sóttdauður og var jarðaður að Borg að þeirri kirkju er hann lét gera .     Frá Þorsteini er mikil ætt komin og mart stórmenni og skáld mörg og er það Mýramannakyn og svo allt það er komið er frá Skalla-Grími .   Lengi hélst það í ætt þeirri að menn voru sterkir og vígamenn miklir en sumir spakir að viti .   Það var sundurleitt .   Þeirri ætt hafa fæðst þeir menn er fríðastir hafa verið á Íslandi sem var Þorsteinn Egilsson og     Kjartan Ólafsson systurson Þorsteins og Hallur Guðmundarson svo og Helga hin fagra , dóttir Þorsteins , er þeir deildu um Gunnlaugur ormstunga og Skáld-Hrafn .   En fleiri voru Mýramenn manna ljótastir .     Þorgeir son Þorsteins var þeirra sterkastur bræðra en Skúli var mestur .   Hann bjó að Borg eftir dag Þorsteins föður síns .   Skúli var lengi í víking .   Hann var stafnbúi Eiríks jarls á Járnbarðanum þá er Ólafur konungur Tryggvason féll .   Skúli hafði átt í víking sjö orustur .       
