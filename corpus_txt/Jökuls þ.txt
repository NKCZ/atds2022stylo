      Jökli þótti nú illt verk sitt , reið því þegar í burt og til skips er þá var á Eyrarbakka og sigldi með Úlfi stýrimanni .   Gaf þeim lítt byri og rak á fyrir þeim myrkur og hafvillur svo þeir voru úti allt sumarið .   En er hausta tók gerði storma með miklum hríðum og frostum svo sýldi hvern dropa er inn kom .   Urðu allir í austri að standa bæði nætur og daga og gerðust allir mjög dasaðir og gáfust upp um síðir nema Jökull einn .   Hann gekk að ausa aleinn í fjóra daga .   Um síðir rak skipið að skerjaklasa miklum með boðaföllum stórum .   Var þá allsterk hríðin svo skipið braut í spón og týndist góssið .   Komst Jökull í sker upp með Úlfi stýrimanni og sumir skipverjar en sumir drukknuðu .   Voru þá allir yfirkomnir af mæði og kulda nema Jökull einn .     Jökull spyr nú Úlf hvað til ráða skyldi taka : « Hvort skulum við láta hér yfir drífa ? »     « Nei , » segir Úlfur , « það dugir ekki .   Er nú þar til úrræða að leita sem þú ert . »     Jökull segir þeim skuli að því verða « og mun eg nú til lands leita . »     Síðan kastaði hann sér til sunds og lagðist inn að landinu .   Þar var brim mikið og stór áföll svo honum var bágt að koma þar við sundi og því kafaði hann til lands .   En er hann var á land kominn sýldi um hann öll klæðin en hríðin var svo sterk að hann mátti varla ráða sér .   Vissi hann og aldrei hvar hann fór .   Honum varð þá reikað með sjónum og um síðir kom hann að skála nokkrum , sterkum og fornum .   Var skálanum læst en lykillinn greyptur í stafinn .   Hann lauk upp og gekk þar inn , þreifar síðan fyrir sér og fann stóran ás og eld í .   Síðan lagði hann skíði á eldinn .   Varð þá skjótt bjart um allan skálann .   Sá hann tvö rúm voru í innanverðum skálanum .   Það þóttist hann vita að þar höfðu menn í verið .   Sér hann að þar mætti vel um búast ef nóg væru föng til .   Þessu næst hugleiðir hann að menn mundu leggja það sér til orðs að hann skildi svo við sína menn og snýr því út aftur í hríðina og fer hinn sama veg og syndir í skerið og kemur til manna sinna .   Eru þá sjö dauðir en átján lifa , aðframkomnir fyrir kulda sakir nema Úlfur einn .     Jökull mælti : « Ætlið þér hér lengi að vera ? »     Úlfur svarar : « Annarstaðar þætti mér betra heldur en hér til lengdar . »     « Viljið þér þá hlýða minni forsjá ? »   segir hann .     Þeir kváðust það gjarna vilja .     Fleytti hann þá Úlfi stýrimanni til lands og ei létti hann fyrri en hann hafði þeim öllum til lands komið .   Gengur Jökull þá undan þeim til skálans og gerðu þeir þá stóran eld .   Eru þeir þá skjótt lífvænir kompánar hans .   Þykir honum það þá á vanta að þeir vissu ekki hvar þeir voru komnir og það þeir voru kostarlausir .   Leið svo á kveld .     Jökull spyr : « Hver er sveina fús til að vaka í nótt ? »     Úlfur svarar : « Eg ætla af mér sé færleikurinn eða viltu eg vaki ? »     « Nei , » segir Jökull .     Lögðu þeir sig þá til svefns en Jökull vakti einn .   Þá sá lítið af tungli ljóst og dró ýmist til eða frá .   Jökli varð reikað til sjóar og með ströndinni .   Hann sér að mikið er rekið af góssi þeirra .   Hann þykist og þá sjá einhver tvö kvikindi bera saman góssið í einn stað .   Hann nemur staðar , hyggur að og hlustar til og heyrir þá þessar tvær syrpur talast við .     Gnípa segir : « Eitthvað fór þar eftir sandinum . »     « Eigi veit eg hvað vera má , » segir Geit .     « Eg þykist gjörla vita , » segir Gnípa , « hér er kominn Jökull son Búa og Fríðar Dofradóttur .   Af honum gengur nú mest frægð og hefði sú betur er slíkan mann ætti . »     Geit segir þá við Gnípu : « Göngum til móts við hann og bjóðum honum tvo kosti , þann eina að hann eigi aðra hvora okkar , hinn annan að við skulum drepa hann ella . »     « Svo skal vera systir , » segir hún .     Eftir það gengu þær til móts við Jökul og stigu heldur stórum .   Þær voru næsta ófrýnlegar , nefsíðar og hékk vörin ofan á bringu .   Skinnstökkum voru þær klæddar , síðum í fyrir svo þær stigu að mestu á þá en bak til fylgdu þeir ofanverðum þjóhnöppum .   Þær skelltu á lærin og fóru mjög ókvenlega .     Jökull sá þetta og brá sverðinu er Fríður móðir hans hafði gefið honum og hjó strax til Geitar á hálsinn svo af fauk höfuðið .   Í því kom Gnípa að og réð á Jökul .   Tókst þar hin harðasta glíma .   Varð flest allt sem fyrir var upp að ganga .   Gnípa gekk allfast fram svo Jökull varð orkuvana fyrir henni og allt hans hold blátt og blóðrisa .   Sá Jökull að ei mátti svo lengi fram fara og sló til sniðglímu við Gnípu .   En er hana varði minnst brá hann henni lausamjöðm og kom fyrst niður höfuðið og síðan búkurinn .   Varð þetta fall mikið .     Gnípa mælti : « Njóttu nú fallsins karlmaður . »     Jökull mælti : « Fyrr skaltu fara sem Geit systir þín . »     Gnípa mælti : « Ei máttu svo gera .   Þú munt vilja gefa mér líf og seg mér hvers þínir menn við þurfa . »     « Svo skal vera , » segir Jökull , « enda vert mér trú og liðsinnandi . »     Þessu játar Gnípa .     Síðan stóð hún upp og mælti : « Ódrengilega fór þér áðan Jökull er þú drapst Geit systur mína , tólf vetra gamalt barnið , en eg er nú þrettán vetra .   Erum vér nú sjö systkinin eftir og eg yngst af öllum . »     « Ei fer eg svo grannt að slíku , » segir Jökull , « en hvar erum vér nú að komnir félagar mínir ? »     « Þér eruð komnir að óbyggðum í Grænlandi , » segir Gnípa , « og inn á fjörðinn Öllumlengri .   Er héðan skammt frá byggð föður míns er Surtur heitir en móðir mín Syrpa .   Er faðir minn afgamall en systkin mín vilja eg hafi ekki af arfinum og gest mér ekki að því þó eg verði svo búið að hafa .   Munum við skilja að sinni að sýn en ekki að vináttu . »     Gekk Jökull þá heim til skálans .       Úlfur vaknaði snemma um morguninn , fann Jökul og spyr tíðinda .     Hann segir slíkt sem farið hafði « og er mál , » segir Jökull , « að leita oss matarfanga . »     En er þeir gengu út sáu þeir að þar var kominn nógur kostur og drykkur þó þeir væru þar um næstu tólf mánuði , gengu síðan inn og settust til matar .     En er þeir voru mettir mælti Jökull : « Nú skal skipa liði voru í dag .   Skulum við Úlfur ganga tveir á jökla en þér sveinar skuluð fara með fjörum og henda saman góss vort og bera til skálans . »     Þeir gerðu svo .   Fóru nú hvorir sína leið .   Jökull og Úlfur gengu á jöklana og leið ekki langt um áður en Gnípa kom til þeirra og heilsar á þá kærlega .     « Hvert ætlar þú að reika karlmaður ? »   segir hún .     Jökull mælti : « Til hellis föður þíns og vil eg þú segir mér leið . »     « Svo skal vera , » segir Gnípa .     Gekk hún þá fyrir og létti ei fyrr en þau komu öll að stórum hellir .     Gnípa mælti : « Ekki fer eg lengra og er hér nú hellirinn Surts föður míns .   Vil eg gera þér kunnugt Jökull að bræður mínir eru ekki heima , Sámur , Sniðill og Eitill , er hann þeirra bræðra verstur viðureignar , og eru þeir farnir til skála þíns og ætla að drepa menn þína alla en ræna góssinu og fer eg nú að hjálpa þeim .   Lifið vel . »     Gekk hún svo sína leið en þeir gengu inn í hellinn .   Var þá orðið myrkt af kveldi .   Þeir sáu að þrjú flögð sátu við eldinn og var ketill yfir eldinum .   Jökull lætur sér óbilt verða , bregður sverðinu og höggur á háls jötninum svo af tók höfuðið og hraut ofan í ketilinn .   Þá brugðu flagðkonurnar við og stóðu upp .   Í því viðbragði leggur Úlfur í gegnum aðra með spjóti en önnur hleypur á Jökul svo honum var búið við falli og hörfaði fast .   Síðan réðust þau á og glímdu lengi og rákust um hellirinn og að eldinum .   Urðu þá allmiklar sviptingar því hvort vildi færa annað á eldinn niður .   Tók þá tröllkonan óðum að blása .   Í því varð Jökli höndin laus og hljóp undir hana og færði yfir höfuð sér og steypti henni á höfðinu í ketilinn og lét hún þar sitt líf .     Síðan gengu þeir innar eftir hellinum og komu að einum afhelli .   Þar heyrðu þeir mannamál og þóttust vita að þau hjónin , Surtur og Syrpa kerling , mundu þar inni vera .     Surtur mælti : « Seint þykir mér synir okkrir koma heim . »     Syrpa mælti : « Hvert fóru þeir karl minn ? »     « Spyrð þú að því kerling ? »   segir hann .   « Eg sendi þá bræður Sám , Sniðil og Eitil til skála þeirra Jökuls og Úlfs þess erindis að drepa þá alla en flytja hingað góssið .   Kemur þó ekki mikið fyrir þær dætur okkrar , Geit og Gnípu , sem Jökull drap . »     « Satt segir þú það karl minn sæll , » segir Syrpa , « og förum við brátt til móts við þá og vitum hvað þá tefur . »     Þau gerðu svo .   Hljóp Surtur fyrir en Syrpa seinna fram úr hellinum .   Þetta sér Jökull og slæmir sverðinu til Surts og á höndina svo af tók í olbogabótinni .   Rak Surtur þá upp stóran skræk og réð á Jökul .   Varð þeirra atgangur mikill og harður .   Barst Jökull allur fyrir orku sakir en þó var hann svo mjúkur að Surtur kom honum aldrei af fótunum .   Veitti Surti mæðið mjög því að hann sótti blóðrás ákaflega .   Þess neytti Jökull og brá Surti hælkrók svo hann féll og snaraði Jökull hann úr hálsliðunum , fór síðan að leita Úlfs og kom hann þar að er þau Syrpa og hann áttust við og hafði hún komið Úlfi undir og grúfði niður að honum og ætlaði að bíta hann á barkann .   Jökull tók þá báðum höndum undir kjálkana á kerlingu en setti knén í bakið .     Syrpa mælti : « Skal mig svo grátt leika Jökull ? »     « Að því mun þér verða , » sagði hann og braut hana síðan á bak aftur úr hálsliðunum og var hún þegar dauð .     Fór Úlfur þá á fætur og var stirður mjög .   Þeir könnuðu síðan hellirinn og fundu þar yfrið mikið góss , gull og silfur og góð klæði og marga fáséna gripi .   En er þeir höfðu kannað hellirinn eftir því sem þeirra hugur var til gengu þeir í burt og vildu vitja aftur manna sinna .   Og er þeir voru komnir skammt á leið heyrðu þeir óp og háreysti mikið og allmikla skellihlátra .   Jökull og Úlfur sáu þá hvar þeir bræður voru komnir og höfðu byrðir stórar á herðum sér og hlupu hver um annan fram .     En er þá bræður minnst varði kom Jökull að þeim og hjó til Sáms í höfuðið og klauf hann í axlir niður .   Þá hleypur Úlfur að Sniðli með spjótið og sló undir hnakka honum svo hann lá þar og sparkaði fótunum .   Þetta sá Eitill og kastaði af sér byrðinni .   Hann hafði biturlega skálm í hendi og æddi fram til móts við þá með miklum jötunmóð og hjó til Jökuls .   Það kom á lærið og varð allmikið sár .   Kom þá Úlfur og sóttu þeir báðir að Eitli en hann varðist alldrengilega .   Þar kom um síðir að þeir gátu drepið hann .   Voru þeir þá bæði móðir og sárir .     Þar kom þá Gnípa og spyr : « Eruð þið sárir sveinar ? »     « Lítið er allt um það , » segir Jökull .     « Mál er heim að fara , » segir Gnípa .     Þeir gerðu svo .   En er þeir voru komnir í skálann sagði Jökull Gnípu allt sem farið hafði .     Gnípa mælti : « Mikil eru þessi tíðindi að þið hafið drepið föður minn og móður og systkin mín en eg hefi hjálpað mönnum ykkrum því bræður mínir hefðu drepið þá alla ef eg hefði ekki hér verið .   Eru sex dauðir en tólf lifa .   Hefir þú nú fullhefnt þinna manna Jökull .   En ætla máttuð þið að mér mundi þykja mikill frændaskaðinn enda vona eg þú munir bæta mér það áður en við skiljum . »     « Svo skal vera , » segir Jökull .     Batt hann um sár manna sinna og Gnípa með honum og voru þeir skjótt grónir og albata .   Skorti þá ei það þeir þurftu að hafa og var Gnípa þar jafnan .   Líða nú svo tímar .   En nokkrum dögum fyrir jól kom Gnípa ei til þeirra og þóttust þeir ei vita hvað af henni mundi orðið .       Aðfangadagskveldið fyrir jól gekk Jökull einn seint út .   Hann sér hvar Gnípa gengur og heilsar honum .   Hann spyr hvar hún hafi verið eða hvað hún segði tíðinda .     Gnípa segir : « Víða hefi eg nú sveimað síðan og er mér boðið til jólaveislu og vildi eg að þú færir með mér . »     « Þú skalt því ráða , » segir Jökull , « eða hver bauð þér ? »     « Það gerði Skrámur er konungur er yfir öllum óbyggðum og allir jötnar eru hræddir við hann .   Son á hann sér er Grímnir heitir , allgott mannsefni , og verður í öngvan máta föður síns eftirbátur .   Ber hann svo hér af ungum mönnum að vér vildum meyjarnar hann gjarnan eignast hver fyrir sig .   Er hann nú tólf vetra og þá þætti mér þú vel fram ganga Jökull vinur ef eg fengi hann . »     « Eg skal nokkuð til sjá , » segir Jökull .     « Mál er komið að ferðast , » segir Gnípa .     « Ekki dvelur mig , » segir Jökull .     Fara þau leið sína .   Gengur Gnípa fyrir en Jökull eftir .   Verður hún heldur greiðfara .   Þau ganga inn með firðinum þar til er hann þrýtur .   Er þá langt af nóttu .   Þá koma þau að hömrum stórum og bröttum björgum .   Hún víkur þar upp að sem einstigið er og koma þau þá að helli stórum .     Gnípa mælti : « Hér er hellirinn Skráms konungs .   Hefir hann boðið hingað öllum jötnum og flagðkonum er í óbyggðum búa og munu þeir færa þig til heljar er þeir sjá þig , hverju eg vildi ekki valdið hafa .   Hér er gull eitt er eg vil gefa þér .   Þar er í sá náttúrusteinn ef þú dregur gullið upp á fingur þér þá sér þig enginn framar en þú vilt . »     Jökull þakkar henni gjöfina og ganga þau síðan í hellirinn .   Jökull sá að þar var tröllum skipað á báða bekki og heilsuðu allir Gnípu .   Skrámur bað hana ganga um beina þeirra .   Hún kvað svo vera skyldu .   Lét hún bera þá inn öl það sem áfengast var en þeir slokuðu stórum og var drykkjan óstjórnleg svo þeir urðu allskjótt drukknir .   Þá mátti heyra illyrði nóg og árásir , einninn sjá margan hnefapústur og hárrykkjur .     Þetta þolir Jökull ekki og hleypur inn í þvöguna og drepur hvern af öðrum og hvern um þveran annan og er nú ei traust um að hver kenndi öðrum þessi fádæmi og undur en enginn sér Jökul .   Er nú næsta gangmikið í hellinum .   Rotslær hver annan og drepur um síðir þar til allir voru fallnir , konur og karlar , utan Skrámur og sonur hans .   Jökull gekk innar að Skrámi og leggur sverðinu í gegnum hann og dettur hann þá fram á gólfið svo þá varð dynkur mikill .     Þetta undrast Grímnir hverju gegna muni að faðir hans var veginn en sér öngvan mann , stökkur upp og lætur sópa greipurnar um allan hellirinn .   Þetta þykir Jökli allmikið gaman , tekur af sér gullið og vill ei leynast lengur .   Það sér Grímnir og ræður á hann og takast þeir fangbrögðum og glíma allsterklega svo flest hlýtur upp að ganga .   Verður það um síðir að Grímnir fellur .     Þetta sér Gnípa , skellir upp og hlær og mælti : « Nú gerði gæfumuninn sem betur var og mundu Jökull minn hverju þú hefir lofað . »     Jökull mælti : « Góðs ertu makleg af mér .   Nú eru tvenn kostaboð Grímnir , sá eini eg drep þig nú þegar í stað , sá annar að þú eigir Gnípu vinkonu mína og skaltu vera konungur yfir Jötnaheimi sem faðir þinn var .   Vil eg og gefa þér allan auð eftir föður þinn . »     Grímnir játar þessu .   Lætur Jökull hann nú upp standa og ganga innar eftir hellinum .   Þar var fagurt um að sjást , gull og silfur nóg og góð klæði .   Hann skimast um hellinn og sér þar eru tveir menn , lítt haldnir , karlmaður og kona .   Sitja þau bæði á einum stól og eru strengd niður við stólinn með járnhlekkjum sterkum .   Þau voru bæði mögur og þó fögur að áliti .   Jökull gekk að stólnum og spyr þau að heiti .     Hann segir : « Eg heiti Hvítserkur sonur Soldáns konungs af Serklandi en systir mín Marsibilla .   Skrámur jötunn heillaði okkur hingað .   Ætlaði hann Grímni syni sínum systur mína .   Höfum við verið hér fimm vetur .   Er eg nú fimmtán vetra en systir mín þrettán vetra .   Hefir því valdið Marsibilla að eg hefi svo lengi lifað því hún sagði þeim feðgum að nornir hefðu spáð henni að hún mundi deyja þegar í stað ef eg væri í hel sleginn en þeir trúðu því .   Nú ef Skrámur vissi það þú værir hér mundi hann láta drepa þig og hafa þig í spað því svo hefir hann fleirum gert . »     Jökull svarar : « Ekki þurfum við að óttast hann því hann er nú dauður og allt hans hyski utan Grímnir því eg gaf honum líf . »     « Slíkt eru góð tíðindi , » segir Hvítserkur , « og muntu gera vel og gefa okkur líf . »     « Svo skal vera , » segir Jökull .     Eftir það leysti hann þau og gaf þeim vín að drekka .   Voru þau þar þrjár nætur en fjórða daginn bjóst Jökull til heimferðar .   Gáfu þau honum góðar gjafir , Grímnir og Gnípa , tafl vænt og góð klæði með guðvef og sverð þriðja , er Jökull bar síðan alla sína ævi og kallaði það Grímnisnaut , og marga aðra fáséna gripi og hvað hann vildi eiga og í burtu hafa .   Báðu hvorir aðra vel fara .   Var Grímnir þar eftir og Gnípa en þau systkin gengu með Jökli og komu til skálans .   Allir fögnuðu vel Jökli og félögum hans .     Leið nú svo veturinn .   En sumardag hinn fyrsta komu Grímnir og Gnípa og heilsuðu hvorir öðrum vel .   Grímnir bað Jökul ganga með sér ofan til sjóar .   Hann gerði svo .   En er þeir komu þar sá hann skip með rá og reiða fljóta fyrir landi með farmi .     Grímnir mælti : « Hér er bátur er eg vil gefa þér og Gnípa vinkona þín .   Höfum við barið hann saman í vetur . »     Jökull þakkaði þeim vel og mælti : « Eg vil hér í mót gefa þér Gnípa allt það góss er var í helli föður þíns . »     Þau þökkuðu honum bæði og báðu hann kalla á sig ef hann þyrfti lítils við : « Skal okkur ekki hægt um vera ef eigi förum .   Munum vér skilja hér að sinni að sýn en ei að vináttu . »     Gengu síðan heim .     En Jökull bað menn sína að hraða sér .   Þeir gerðu svo , stigu á skip og létu í haf .     Jökull mælti : « Hvert skulum vér héðan halda ? »     Hvítserkur svarar : « Ef eg réði þá skyldum vér fara til Serklands . »     Jökull segir að hann skyldi því ráða : « Tak til og seg fyrir leiðinni . »     Hann segist svo gera mundu .     Gaf þeim síðan vel byri og komu við Serkland í þá höfn er þeir vildu kjósa fyrir höfuðborg Soldáns konungs .   Konungur sendi til skips og þegar hann vissi hverjir menn að landi voru komnir gekk hann sjálfur til strandar .   Hvítserkur og Marsibilla runnu í móti honum .   Varð þá mikill fagnaðarfundur .     Konungur bauð Jökli heim með sér til veislu með alla sína menn og það þáði hann , gengu síðan heim til hallar .   Settist konungur í hásæti og á aðra hönd honum Jökull en son hans á aðra .   Var Jökli þar leitað hinna helstu virðinga .   Konungur spyr Hvítserk hvað fram hefði farið um hans ævi síðan þeir skildu .   Hann segir honum allt sem greinilegast og hversu Jökull hefði hjálpað honum og hver afreksmaður hann var .   Konungur lét vel yfir og kvað hann vera afbragð flestra manna .     Var nú gleði mikil í höllinni og glaumur og drukkið píment og klaret .   Þar var sungið , básúnað og leikið með allra handa hljóðfærum er fá kunni .     En annan dag veislunnar hefur Jökull upp bónorð sitt og biður sér til handa Marsibilla konungsdóttur .   Konungur tók því vel og segir að það væri maklegast að hann nyti hennar ásta .   Var þetta að ráði gert og brúðkaup sett og Marsibilla inn leidd í höllina með allri gleði þeirri er fást mátti í því landi .   Var nú aukin veislan að nýju .   Konungurinn gaf dóttur sinni hálft Serkland .   Veislan stóð hálfan mánuð en að henni liðinni leiddu konungur og Jökull með góðum gáfum út hvern mann og hurfu þeir síðan heim aftur .     Jökull gaf Hvítserki taflið góða og skrúðann þann er Grímnir gaf honum , var það allgóð gersemi , og sórust þeir í fóstbræðralag og lögðust í hernað og leituðu sér fjár og frægðar , drápu berserki og illþýðisfólk en kaupmönnum gáfu þeir grið og héldu heim að hausti .   Gerðu þeir svo sex sumur í samt .   En er þeim leiddist í hernaði að vera settust þeir að löndum .     Þá andaðist Soldán konungur faðir Hvítserks .   Var hann þá til konungs tekinn yfir allt Serkland og fékk sér drottningar , dóttur konungs í Blálandi .   Þá gaf hann ríkið í vald Jökli fóstbróður sínum og þar með konungsnafn .   Stýrði Jökull ríki sínu allt til dauðadags .   Átti hann mörg börn með sinni drottningu Marsibilla og tóku sum konungdóm og ríki eftir hann .     Og lýkur svo frá honum að segja .       
