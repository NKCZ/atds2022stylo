      Það var á dögum Haralds kóngs hins hárfagra Hálfdanarsonar hins svarta , Guðröðarsonar veiðikóngs , Hálfdanarsonar hins milda og hins matarilla , Eysteinssonar Freys , Ólafssonar trételgju Svíakóngs , að sá maður kom skipi sínu til Íslands í Breiðdal er Hallfreður hét .   Það er fyrir neðan Fljótsdalsheiði .   Þar var á skipi kona hans og son er Hrafnkell hét .   Hann var þá fimmtán vetra gamall , mannvænn og gervilegur .     Hallfreður setti bú saman .   Um veturinn andaðist útlend ambátt er Arnþrúður hét og því heitir það síðan á Arnþrúðarstöðum .   En um vorið færði Hallfreður bú sitt norður yfir heiði og gerði bú þar sem heitir í Geitdal .     Og eina nótt dreymdi hann að maður kom að honum og mælti : « Þar liggur þú Hallfreður og heldur óvarlega .   Fær þú á burtu bú þitt og vestur yfir Lagarfljót .   Þar er heill þín öll . »     Eftir það vaknar hann og færir bú sitt út yfir Rangá í Tungu , þar sem síðan heitir á Hallfreðarstöðum , og bjó þar til elli .     En honum varð þar eftir göltur og hafur .   Og hinn sama dag sem Hallfreður var í brott hljóp skriða á húsin og týndust þar þessir gripir og því heitir það síðan í Geitdal .       Hrafnkell lagði það í vanda sinn að ríða yfir á heiðar á sumarið .   Þá var Jökulsdalur albyggður upp að brúum .   Hrafnkell reið upp eftir Fljótsdalsheiði og sá hvar eyðidalur gekk af Jökulsdal .   Sá dalur sýndist Hrafnkatli byggilegri en aðrir dalir þeir sem hann hafði áður séð .     En er Hrafnkell kom heim beiddi hann föður sinn fjárskiptis og sagðist hann bústað vilja reisa sér .   Þetta veitir faðir hans honum og hann gerir sér bæ í dal þeim og kallar á Aðalbóli .   Hrafnkell fékk Oddbjargar Skjöldólfsdóttur úr Laxárdal .   Þau áttu tvo sonu .   Hét hinn eldri Þórir en hinn yngri Ásbjörn .     En þá er Hrafnkell hafði land numið á Aðalbóli þá efldi hann blót mikil .   Hrafnkell lét gera hof mikið .   Hrafnkell elskaði ei annað goð meir en Frey og honum gaf hann alla hina bestu gripi sína hálfa við sig .   Hrafnkell byggði allan dalinn og gaf mönnum land en vildi þó vera yfirmann þeirra og tók goðorð yfir þeim .   Við þetta var lengt nafn hans og kallaður Freysgoði og var ójafnaðarmaður mikill en menntur vel .   Hann þrengdi undir sig Jökulsdalsmönnum til þingmanna .   Hann var linur og blíður við sína menn en stríður og stirðlyndur við Jökulsdalsmenn og fengu af honum öngvan jafnað .   Hrafnkell stóð mjög í einvígjum og bætti öngvan mann fé því að enginn fékk af honum neinar bætur hvað sem hann gerði .     Fljótsdalsheiði er yfirferðarill , grýtt mjög og blaut , en þó riðu þeir feðgar jafnan hvorir til annarra því að gott var í frændsemi þeirra .   Hallfreði þótti sú leið torsótt og leitaði sér leiðar fyrir ofan fell þau er standa í Fljótsdalsheiði .   Fékk hann þar þurrari leið og lengri og heitir þar Hallfreðargata .   Þessa leið fara þeir einir er kunnugastir eru um Fljótsdalsheiði .       Bjarni hét maður er bjó að þeim bæ er að Laugarhúsum heitir .   Það er við Hrafnkelsdal .   Hann var kvongaður og átti tvo sonu við konu sinni og hét annar Sámur en annar Eyvindur , vænir menn og efnilegir .   Eyvindur var heima með föður sínum en Sámur var kvongaður og bjó í norðanverðum dalnum á þeim bæ er heitir á Leikskálum og átti hann margt fé .   Sámur var uppivöðslumaður mikill og lögkænn en Eyvindur gerðist farmaður og fór utan til Noregs og var þar um veturinn .   Þaðan fór hann og út í lönd og nam staðar í Miklagarði og fékk þar góðar virðingar af Grikkjakóngi og var hann þar um hríð .     Hrafnkell átti þann einn grip í eigu sinni er honum þótti betri en annar .   Það var hestur , bleikálóttur að lit , er hann kallaði Freyfaxa .   Hann gaf Frey vin sínum þennan hest hálfan .   Á þessum hesti hafði hann svo mikla elsku að hann strengdi þess heit að hann skyldi þeim manni að bana verða er þeim hesti riði án hans vilja .       Þorbjörn hét maður .   Hann var bróðir Bjarna og bjó að þeim bæ í Hrafnkelsdal er að Hóli heitir gegnt Aðalbóli fyrir austan vatn .   Þorbjörn átti fé lítið en ómegð mikla .   Sonur hans hét Einar , hinn elsti .   Hann var mikill og vel mannaður .     Það var á einu vori að Þorbjörn mælti við Einar að hann mundi leita sér vistar nokkurrar « því að eg þarf eigi meira forverk en þetta lið orkar er hér er en þér mun verða gott til vistar .   Þú ert mannaður vel .   Ei veldur ástleysi þessari burtkvaðning því að þú ert mér þarfastur barna minna .   Meir veldur því efnaleysi mitt og fátækt .   En önnur börn mín gerast verkmenn og mun þér þó verða betra til vista en þeim . »     Einar svarar : « Of síð hefur þú sagt mér til þessa því að nú hafa allir tekið sér vistir þær er bestar eru en mér þykir illt að hafa úrval af . »     Á einum degi tók Einar hest sinn og reið á Aðalból .   Hrafnkell sat í stofu .   Hann heilsar honum vel og glaðlega .     Einar leitar sér vistar við Hrafnkel .     Hann svarar : « Hví leitaðir þú þessa svo síð því að eg mundi við þér fyrstum tekið hafa ?   En nú hef eg ráðið öll mín hjón nema til þeirrar einnar iðju er þú munt eigi hafa vilja . »     Einar spurði hver sú væri .     Hrafnkell kvaðst öngvan mann hafa ráðið til smalaferðar en lét mikils um þurfa .     Einar kvaðst eigi hirða hvort hann ynni það eða annað en lést tveggja missera vist hafa vilja .     « Eg geri þér skjótan kost .   Þú skalt reka heim fimmtán tigu ásauðar í seli og viða heim öllum sumarviði .   Þetta skaltu vinna til tveggja missera vistar .   En þó vil eg það skilja á við þig einn hlut sem aðra smalamenn mína .   Freyfaxi gengur í dalinn fram með liði sínu .   Honum skaltu umför veita vetur og sumar .   En varnað býð eg þér á einum hlut .   Eg vil aldrei að þú komir á bak honum hversu mikil nauðsyn sem þér er á því að eg hefi þar allmikið um mælt að þeim manni skal eg að bana verða er honum ríður .   Honum fylgja tíu hross eða tólf .   Hvert sem þú vilt af þeim skal þér til reiðu á nótt eða degi .   Gerðu nú sem eg mæli því að það er forn orðskviður að veldurat sá er varir .   Nú veistu hvað eg hefi um mælt . »     Einar kvað sér eigi mundu svo meingefið að ríða þeim einum hesti er honum var bannað ef þó væru mörg önnur til .       Einar fer nú heim eftir klæðum sínum og flytur á Aðalból .   Síðan var fært í sel fram í Hrafnkelsdal þar sem heitir að Grjótteigsseli .   Einar fer allvel að um sumarið svo að aldrei verður sauðar vant fram allt til miðs sumars en þá varð vant þremur tigum ásauðar eina nótt .   Einar leitar um alla haga og finnur eigi .   Honum var vant nær viku .     Það var einn morgun að Einar gengur út snemma og er þá birt af sunnan allri þokunni og úrinu .   Hann tekur staf í hönd sér , beisl og þófa og gengur fram yfir ána Grjótteigsá .   Hún fellur fyrir framan selið .   En þar á eyrunum lá féð það er heima hafði verið um kvöldið .   Hann stökkvir því heim að selinu en fer að leita hins er vant var áður .   Hann sér nú stóðhrossin fram á eyrunum og hugsar að höndla sér hross nokkuð til reiðar og þóttist vita að hann mundi fljótara yfir bera ef hann riði en gengi .   Og er hann kom til hrossanna þá elti hann þau og voru þau nú skjótust er aldrei voru vön undan manni að ganga , nema Freyfaxi einn .   Hann var kyrr sem hann væri grafinn niður .     Einar veit að líða mun morgunninn og hugsar nú að Hrafnkell mun eigi vita þó hann riði hestinum .   Nú tekur hann hestinn og slær við beisli , lætur þófa undir sig og ríður upp hjá Grjótárgili til jökla og vestur með jöklunum þar sem Jökulsá fellur undan þeim , svo ofan með ánni til Reykjasels .   Hann spurði alla sauðamenn að seljum ef nokkrir hefðu séð þetta fé og kvaðst enginn séð hafa .     Einar reið Freyfaxa allt frá eldingu til miðs aftans .   Hesturinn bar hann skjótt yfir og víða því að hann var góður af sér .   Einari kom það nú í hug að honum mun mál heim og reka það heim fyrst sem heima var þó að hann fyndi hitt eigi .   Reið hann þá austur yfir hálsa að Hrafnkelsdal .   En er hann kemur ofan að Grjótteigi heyrir hann sauðajarm fram með gilinu þangað sem hann hafði fram riðið áður um morguninn .   Snýr hann þangað til og sér þar renna í móti sér þrjá tigu ásauðar , þann sama sem vant hafði verið áður viku , og stökkvir hann nú heim fénu en lét lausan hestinn hjá stóðinu en gekk heim til selsins .     Hesturinn var votur allur af sveita svo að draup úr hverju hári .   Hann var mjög leirstokkinn og móður ákaflega .   Hann veltist nokkurum sjö sinnum og eftir það setti hann upp gnegg mikið .   Síðan tekur hann á mikilli rás ofan eftir götunum .   Einar snýr nú fyrir hestinn og vildi höndla og færa aftur til hrossa en hann var þá svo styggur að hann komst hvergi nærri honum .     Hesturinn hleypur ofan eftir dalnum og nemur eigi fyrr staðar en hann kemur á Aðalból .   Þá sat Hrafnkell yfir borðum .   Og er hesturinn kemur fyrir dyr þá gneggjar hann hátt .     Hrafnkell mælti við eina konu þá sem þjónaði fyrir borðum að hún skyldi út ganga « því að hross gneggjaði og þótti mér líkt vera gneggjan Freyfaxa . »     Hún gengur fram og út í dyrnar og sér Freyfaxa mjög ókræsilegan .   Hún sagði Hrafnkeli að Freyfaxi var fyrir dyrum mjög óþokkulegur .     « Hvað mun greppurinn vilja að hann er heim kominn ? »   sagði Hrafnkell .   « Ei mun það góðu gegna . »     Síðan gekk hann út og sá Freyfaxa og mælti : « Illa þykir mér er þú ert svo til ger fóstri minn .   En heima hafðir þú vit þitt er þú sagðir mér til og skal þessa hefnt verða og farðu til liðs þíns . »     En hann gekk upp eftir dal til stóðsins en Hrafnkell fór í rekkju sína um kvöldið og svaf um nóttina .     En um morguninn lét hann taka sér hest og leggja á söðul og ríður einn saman upp til sels .   Hann ríður í blám klæðum .   Öxi hafði hann í hendi en ekki fleira vopna .   Þá hafði Einar nýrekið fé í kví .   Hann lá á kvíagarðinum og taldi fé en konur voru að mjólka .     Þau heilsuðu honum en hann spyr hversu Einari færi að .     « Mér hefur lítt að farið , » sagði Einar .   « Vant varð þriggja tiga ásauðar nær viku en nú fundinn . »     Hann kvaðst ekki að slíku reka « eða hefur ekki verr að farið ?   Hefur það og ekki svo oft til borið að fjárins hafi vant orðið .   En hefur þú nokkuð riðið Freyfaxa fyrra dag ? »     Einar kvað eigi þræta mega alls um það .     « Hví reiðstu því hrossi er þér var bannað þar er nóg voru mörg til er þér var lofað að ríða ?   Þar mundi eg hafa gefið þér upp eina sök ef eg hefði eigi svo mikið um mælt enda hefur þú vel við gengið en vér höfum þann átrúnað að ekki verði af þeim mönnum er heitstrengingar fella á sig . »     Þá hljóp hann af baki og hjó til Einars .   Hann fékk þegar bana .     Eftir það ríður hann heim við svo búið á Aðalból .   Hann segir tíðindi þessi .   Síðan lætur hann fara annan mann smala í selið .     En hann lét færa Einar vestur á hjallann frá selinu og reisti vörðu hjá dysinni .   Þetta er kölluð Einarsvarða síðan .   Hér er haldinn miður aftann frá selinu .       Þorbjörn spyr á Hól yfir víg Einars sonar síns .   Hann kunni illa tíðindum þessum .   Nú tekur hann hest sinn .   Hann ríður yfir á Aðalból og beiðir Hrafnkel bóta fyrir víg sonar síns .     Hrafnkell kvaðst fleiri menn hafa drepið en þennan einn : « Er þér það eigi ókunnugt að eg vil öngva menn fé bæta og verða menn þó svo búið að hafa .   En þó læt eg svo sem þetta verk þyki mér í verra lagi unnið vera þeirra er eg hefi unnið .   Hefur þú verið nábúi minn langa stund og hefur mér líkað vel til þín og hvorum til annars .   Mundi okkur Einari ekki hafa annað en smátt til orðið ef hann hefði eigi riðið hestinum .   En vér megum þess oft iðrast að vér erum of málgir og sjaldnar mundum vér þess iðrast þótt vér mæltum færra en fleira .   Mun eg það nú sýna að mér þykir þetta verk unnið verra en önnur þau er eg hefi unnið .   Eg vil birgja bú þitt að málnytu í sumar en slátrum í haust .   Svo vil eg gera við þig hvert misseri meðan þú vilt búa .   Sonu þína og dætur skulum við á burt leysa með minni forsjá og efla þau svo að þau mættu fá góða kosti af þér .   Allt það er þú veist í mínum híbýlum vera héðan af þá skaltu mér til segja og eigi fyrir það skort líða héðan af og þá hluti sem þú þarft að hafa .   Skaltu búa meðan þér þykir gaman að en far þá hingað er þér leiðist .   Mun eg þá annast þig til dauðadags .   Skulum við þá vera sáttir .   Vil eg það vitna að það munu flestir mæla að sá maður er vel dýr . »     « Eg vil eigi þennan kost , » segir Þorbjörn .     « Hvað viltu þá ? »   segir Hrafnkell .     « Eg vil að við tökum menn til gerðar með okkur og semji með okkur . »     « Þá þykist þú jafnmenntur mér og munum við ekki að því sættast . »     Þá reið Þorbjörn á burt og ofan eftir Hrafnkelsdal .   Hann kemur til Laugarhúsa og hittir Bjarna bróður sinn og segir honum þessi tíðindi og biður að hann muni nokkurn hlut að eiga um eftirmál þessi .     Bjarni kvað eigi við sitt jafnmenni um að eiga þar sem Hrafnkell var « en þó að vér stýrum peningum nokkrum þá megum vér eigi ætla oss að deila af kappi við Hrafnkel og er það satt er mælt er að svinnur er sá er sig kann .   Hefur Hrafnkell þá menn í málaferlum lúið að meira bein hafa í hendi haft en vér .   Sýnist mér þú vitlítill við hafa orðið er þú hefur svo góðum vistum neitað .   Vil eg mér hér öngvu af skipta . »     Þorbjörn talaði þá mörgum herfilegum orðum við bróður sinn og segir hann því síður dáð í honum sem meira lægi við .   Hann ríður nú í burt og skiljast með lítilli blíðu .     Hann léttir eigi fyrr en hann kemur ofan til Leikskála , drepur þar á dyr .   Er þar til hurðar gengið .   Þorbjörn bað Sám út ganga .   Sámur heilsar vel og glaðlega Þorbirni frænda sínum og bauð honum þar að vera .   Þorbjörn tók því öllu seinlega .     Sámur finnur ógleði Þorbjarnar og spyr tíðinda en Þorbjörn sagði víg Einars sonar síns .     Sámur svarar : « Það eru ekki ný tíðindi þótt Hrafnkell drepi menn .   Hefur hann jafnan góður verið bolöxar . »     Þorbjörn spyr ef Sámur vilji nokkur liðveislumaður vera : « Er þetta mál þann veg , þótt maður sé mér nánastur , að þó er yður eigi fjærri höggvið . »     « Hefur þú nokkuð eftir sæmd þinni leitað , » segir Sámur , « við Hrafnkel ? »     Þorbjörn sagði allt hið sanna sem farið hafði með þeim Hrafnkeli .     « Eigi hef eg var orðið , » segir Sámur , « að Hrafnkell hafi neinum manni þvílíkar sæmdir boðið sem þér .   Nú vil eg ríða með þér upp á Aðalból og förum við lítillátlega að við Hrafnkel og vita ef Hrafnkell vilji halda hinu sömu boð .   Mun honum nokkurn veg vel fara . »     « Það er bæði að hann mun nú eigi vilja en nú er mér það ei heldur í hug en þá er eg reið þaðan . »     « Þungt get eg að deila kappi við Hrafnkel um málaferli . »     Þorbjörn svarar : « Því verður engin uppreist yðar ungra manna að yður vex allt í augu .   Hygg eg að enginn maður muni eiga jafnmikil auðvirði að frændum sem eg .   Sýnist mér slíkum mönnum illa farið sem þér er þykist lögkænn vera og ert gjarn á smásakir en vilt eigi taka við þessu máli er svo er brýnt .   Mun þér og verða ámælissamt sem maklegt er fyrir því þú ert hávaðamestur úr ætt vorri .   Sé eg nú hvað að sök hefur . »     Sámur svarar : « Hverju góðu ertu þá nær þó að eg taki við máli þessu og séum við þá báðir hraktir ? »     Þorbjörn svarar : « Þó væri þetta mikil hugarbót að þú tækir við málinu .   Verður að því kaupi , » sagði Þorbjörn , « er má . »     Sámur svarar : « Ófús geng eg þó að við Hrafnkel .   Meir geri eg það fyrir frændsemis sakir við þig .   En vita skaltu að mér þykir heimskum manni að að duga þar sem þú ert . »     Þá rétti Sámur fram höndina og tók við málinu af Þorbirni .       Sámur lætur taka hest sinn og ríður upp eftir dal , ríður á bæi og lýsir víginu á hendur Hrafnkeli , fær sér ...   manna .   Hrafnkell spyr þetta og þótti hlægilegt er Sámur hafði tekið við máli á hendur honum .   Gerði hann sér ekki hríð að bráðari .     Leið af sumar þetta og vetur hinn næsti .   En að vori þá er komið var að stefnudögum ríður Sámur heiman og upp á Aðalból og stefnir Hrafnkeli um víg Einars .   Eftir það ríður Sámur ofan eftir dal og kvaddi búa til þingreiðar með sér og síðan situr hann um kyrrt þar til menn búast til þings .     Hrafnkell sendi þá menn ofan eftir Jökulsdal og kveður upp menn .   Hann fær úr þinghá sinni sjö tigu manna .   Með þennan flokk ríður hann austur yfir Fljótsdalsheiði og svo fyrir vatnsbrunn og um þveran háls til Skriðudals og upp eftir Skriðudal og suður á Öxarheiði til Berufjarðar og rétta þingmannaleið á Síðu .   Suður úr Fljótsdal eru sautján dagleiðir á þingvöllinn .     En eftir það er hann var á burt riðinn úr héraði þá leitar Sámur að mönnum og fær Sámur mest til reiðar einhleypinga og þá er hann hafði kvatt .   Sámur fær þessum mönnum vopn og klæði og vistir .   Sámur snýr aðra leið úr dalnum og fer norður til brúa , fer yfir brú og svo Möðrudalsheiði , komu í Möðrudal , voru þar eina nótt .   Þá riðu þeir til Herðibreiðstungna og svo fyrir ofan Bláfjöll í Króksdal og þaðan suður á Sand og komu ofan í Sandafell og þaðan á Þingvöll og var Hrafnkell þar eigi kominn .   Fórst honum því seinna að hann átti lengri leið .     Sámur tjaldar sér búð yfir sínum mönnum hvergi nær því er Austfirðingar eru vanir að tjalda .   En nokkru síðar kom Hrafnkell á þing .   Hann tjaldar búð sína sem hann var vanur og spyr að Sámur var á þingi .   Honum þótti það hæðilegt .     Þetta þing var fjölmennt harla .   Voru þar flestir höfðingjar þeir er voru á Íslandi .   Sámur finnur alla höfðingja og bað sér trausts og liðsinnis .   En mjög svöruðu einum munni allir en enginn kvaðst svo gott eiga Sámi upp að gjalda að ganga vilji í deild við Hrafnkel og hætta svo sinni virðingu , segja þeir einn veg hafa í flestum stöðum farið er menn hafa þingdeilur átt við Hrafnkel að hann hefur alla menn hrakið af málaferlum , þeir við hann hafa átt .     Sámur gengur heim til búðar sinnar og var þeim frændum þungt í skapi og uggðu að þetta mundi svo niður falla að þeir mundu ekki fyrir hafa nema skömm og sneypu og svívirðing .   Svo mikla áhyggju hafa þeir frændur að þeir njóta hvorki svefns né matar en allir höfðingjar skárust undan liðsinni við þá frændur , jafnvel þeir sem þeir væntu að þeim mundu liðsemd veita .       Það var einn morgun snemma að Þorbjörn karl vaknar .   Hann vekur Sám og bað hann upp standa nú og ekki sofa .   Sámur stendur upp og fer í klæði sín .   Þá ganga þeir út og ofan að Öxará fyrir neðan brúna .   Þar þvo þeir sér .     Þorbjörn mælti við Sám : « Það er ráð mitt að þú látir reka að hesta vora og búast heim .   Er nú auðséð að oss vill ekki annað til en svívirðing . »     Sámur svarar : « Það er vel af því að þú vildir eigi annað hafa en deila við Hrafnkel og vildir eigi þá kosti þiggja er margur mundi gjarnan þegið hafa , sá eftir sínum náungi átti að sjá .   Frýðir þú oss mjög hugar , þeir er eigi vildu í þetta efni ganga með þér .   Því skal nú og aldrei fyrr af láta en mér þykir fyrir vonum komið að eg geti nokkuð að gert . »     Og er þessu tali er lokið fær Þorbirni svo mjög að hann grét mjög af .     Þá sáu þeir vestan að ánni , hóti neðar en þeir sátu , hvar fimm menn gengu frá einni búð .   Sá var hár maður og ekki þreklegur er fyrir þeim gekk , í laufgrænum kyrtli og hafði búið sverð í hendi , réttleitur maður og rauðlitaður og vel í yfirbragði , ljósjarpur á hár og mjög vel eygður .   Sjá maður var auðkennilegur því að hann hafði ljósan lepp á hári hinu vinstra megin .     Sámur mælti að þeir mundu upp standa og ganga vestur yfir ána til móts við þessa menn .     Þeir ganga nú ofan með ánni og sá er fyrir gekk heilsar þeim fyrri og spyr hverjir þeir væru en þeir sögðu til sín .     Sámur spyr þá þessa menn að nafni en sá nefndist Þorkell er fyrir þeim var og kvaðst vera Þjóstarsson .     Sámur spyr hvar hann væri ættaður eða hvar hann ætti heima .     Hann kvaðst vera vestfirskur að kyni og uppruna en heimili sagðist hann eiga í Þorskafirði .     Sámur spurði hvort hann væri goðorðsmaður .     Hann kvað það fjærri fara .     « Ertu þá búandi maður ? »   segir Sámur .     Hann kvaðst eigi það vera .     Sámur mælti : « Hvað manna ertu þá ? »     Hann svarar : « Eg er einn einhleypingur .   Kom eg út fyrra sumar .   Eg hefi verið utan sex vetur og farið út í Miklagarð .   Eg er handgenginn Garðskónginum en nú er eg á vist með bróður mínum , þeim er Þorgeir heitir . »     « Er hann goðorðsmaður ? »   segir Sámur .     « Goðorðsmaður er hann víst um Þorskafjörð og víðara annarstaðar um Vestfjörðu . »     « Er hann hér á þinginu ? »     « Hér er hann víst . »     « Hversu margmennur er hann ? »     « Með sjö tigu manna , » sagði Þorkell .     « Eruð þér fleiri bræðurnir ? »   sagði Sámur .     « Er hinn þriðji . »     « Hver er sá ? »   sagði Sámur .     « Sá heitir Þormóður , » sagði Þorkell , « og býr í Görðum á Álftanesi .   Hann á Þórdísi dóttir Þórólfs Skalla-Grímssonar frá Borg . »     « Viltu nokkurt liðsinni okkur veita ? »   sagði Sámur .     « Hvers þurfið þið við ? »   sagði Þorkell .     « Liðsinnis og afla höfðingja , því að við eigum málum að skipta við Hrafnkel goða um víg Einars Þorbjarnarsonar en við megum vel hlíta okkrum flutningi með þínu fulltingi . »     Þorkell svarar : « Svo er sem eg sagði að eg er enginn goðorðsmaður . »     Sámur svarar : « Hví ertu svo afskiptur ger þar sem þú ert höfðingjason sem aðrir bræður þínir ? »     Þorkell svarar : « Ei sagði eg að eg ætti eigi .   Seldi eg í hendur Þorgeiri bróður mínum mannaforráð mitt áður en eg fór utan .   Síðan hefi eg eigi við tekið fyrir því mér þykir vel komið meðan hann varðveitir .   Gangið þið á fund hans og biðjið hann ásjá .   Hann er skörungur í skapi og drengur góður og í alla staði vel menntur , ungur maður og metnaðargjarn .     Eru slíkir menn nú vænstir til að veita yður liðsinni . »     Sámur svarar : « Af honum munum vér ekki fá nema þú sért í flutningi með okkur . »     « Því mun eg heita , » sagði Þorkell , « að vera heldur með ykkur en móti fyrir því að mér þykir ærin nauðsyn til vera að mæla eftir náskyldan mann .   Farið þið nú fyrir til búðarinnar og gangið inn í búðina en allt mun fólk í svefni .   Þið munuð sjá hvar standa innar um þvera búðina tvö húðföt og reis eg upp úr öðru en í öðru hvílir Þorgeir bróðir minn .   Kveisu mikla hefur hann haft í fætinum síðan hann kom á þingið og því hefur hann lítið sofið um nætur .   En nú sprakk fóturinn í næturelding og úr kveisunaglinn .   En nú hefur hann sofnað síðan og hafði réttan fótinn undan fötunum fram á fótafjölina sakir ofurhita er á var fætinum .   Gangi sá fyrir hinn gamli maður og svo innar eftir búðinni .   Mér sýnist hann bæði hrymdur mjög að sjón og elli .   En þá er þú maður , » sagði Þorkell , « kemur að húðfatinu skaltu rasa mjög og fall á fótafjölina og tak í tána þá er um er bundið og hnykk að þér og vit hversu honum verður við . »     Sámur mælti : « Heilráður muntu okkur vera en eigi sýnist mér þetta ráðlegt . »     Þorkell svarar : « Annaðhvort munuð þið verða að gera , að hafa það sem eg legg til eða leita ekki til mín . »     Sámur segir að svo skyldi vera sem hann gaf ráð til « en eg mun ganga síðar því að eg bíð manna minna . »       Nú gengu þeir Sámur og Þorbjörn og komu í búðina .   Sváfu þar menn allir .   Þeir sjá brátt hvar Þorgeir lá .   Þorbjörn karl gekk fyrir og fór mjög rasandi .   En er hann kom mjög að húðfatinu þá féll hann á fótafjölina og þrífur í tána þá er vanmeta var og hnykkir að sér .   En Þorgeir vaknar við og hljóp upp í húðfatinu og spurði hverjir þar færu svo hraparlega að hlypu á fætur mönnum er áður voru vanmeta .     En þeim Sámi varð ekki að munni og þá snaraði Þorkell inn í búðina og mælti til Þorgeirs bróður síns : « Ver eigi svo bráður og óður um þetta frændi því að þig mun eigi saka um þetta .   En mörgum tekst verr en vill og verður það mörgum að þá fá eigi alls gætt jafn vel er honum er mikið í skapi .   En það er vorkunn frændi þó að þér sé sár fótur þinn er mikið mein hefur í verið .   Muntu þess mest á þér kenna .   En nú má og það vera að gömlum manni sé eigi ósárari sonardauði sinn en fá öngvar bætur og skorti hvetvetna sjálfan .   Mun hann þessa gerst kenna á sér og er það að vonum að sá maður gæti eigi alls vel er mikið býr í skapi . »     Þorgeir svarar : « Ei hugði eg að hann mætti mig þessa kunna því að eigi drap eg son hans og má hann eigi á mér þetta herða . »     « Ei vildi hann þetta á þér herða , » sagði Þorkell , « heldur fór hann að þér harðara en hann vildi og galt hann óskyggnis síns en vænti sér af þér nokkurs trausts .   Er það nú drengskapur að veita gömlum manni og þurftugum .   Er honum þetta nauðsyn en eigi seiling þó að hann mæli eftir son sinn en nú ganga allir höfðingjar undan liðveislu við þessa menn og sýna í því ódrengskap . »     Þorgeir mælti : « Við hvern eiga þessir menn að kæra ? »     Þorkell svarar : « Hrafnkell goði hefur vegið son hans Þorbjarnar saklausan .   Vinnur hann annað óverkan að öðru og vill öngum manni sóma unna . »     Þorgeir svarar : « Svo mun mér fara sem öðrum að eg veit mér þessum mönnum ekki eiga gott að launa svo að eg vilji ganga í deilur við Hrafnkel .   Þykir mér hann einn veg fara hvert sumar við þá menn sem málum eiga að skipta við hann að flestir muni litla virðing af fá og öngva áður lýkur og sé eg það fara einn veg öllum .   Get eg af því flesta ófúsa til þá sem engin nauðsyn dregur til . »     Þorkell svarar : « Það má vera að svo færi mér ef eg væri höfðingi að mér þætti illt að deila við Hrafnkel .   En eigi sýnist mér nú svo fyrir því að mér þætti við þann best að eiga er allir hrektust fyrir áður .   Og þætti mér mjög vaxa virðing þess höfðingja er á Hrafnkeli gæti nokkra vík róið en minnkast ekki þó að mér færi sem öðrum fyrir því að má mér það er yfir margan gengur og hefur sá jafnan er hættir . »     « Sé eg , » segir Þorgeir , « hversu þér er gefið að þú vilt veita þessum mönnum .   Nú mun eg selja þér í hendur goðorð okkart og mannaforráð og hafðu það og sem eg hefi haft áður en þaðan af höfum við jöfnum höndum báðir og veittu þeim það sem þú vilt . »     « Svo líst mér , » sagði Þorkell , « sem þá muni goðorð vort best komið að þú hafir sem lengst og ann eg öngum jafn vel að hafa sem þér því að þú hefur marga hluti til menntar umfram alla oss bræður en eg er óráðinn hvað eg vil af mér gera af bragði .   En þú veist frændi að eg hefi til fás hlutast síðan eg kom til Íslands .   Má eg nú og sjá hver mín ráð eru .   Nú hefi eg flutt sem eg mun að sinni .   Kann vera að Þorkell leppur komi þar að hans orð verði meira metin . »     Þorgeir svarar : « Sé eg nú hversu horfir frændi að þér mislíkar en það má eg eigi vita og munum vér snúast í með þessum mönnum hversu sem fer ef þú vilt svo . »     Þorkell mælti : « Þess eins bið eg að mér þykir betur að svo sé gert sem eg bið . »     « Til hvers þykjast þessir menn færir , » sagði Þorgeir , « svo að framkvæmd verði að þeirra máli ? »     « Svo er sem eg sagði , » sagði Sámur , « að styrk þurfum vér af höfðingjum en málaflutning á eg undir mér . »     Þorgeir kvað honum þá gott að að duga « og er nú sá til að búa mál til sem réttilegast .   En þá þykir mér sem Þorkell vilji að þér vitjið hans áður dómar fara út .   Munuð þið þá hafa annaðhvort fyrir þrá ykkart , nokkra huggan eða læging eða enn meiri hrelling eða skapraun .   Gangið nú heim og verið kátir af því að þið munuð þess við þurfa ef þið skuluð deila við Hrafnkel að bera ykkur vel upp um hríð en segið þið öngum manni að við höfum liðveislu heitið . »     Og þá gengu þeir heim til búðar sinnar og voru þá einteiti .   Menn þeirra undruðust hví þeir höfðu svo skjótt skapskipti tekið þar sem þeir voru óglaðir er þeir fóru heiman .       Nú sitja þeir þar til er dómar fara út .   Þá kveður Sámur upp menn sína og gengur til Lögbergs .   Var þar þá dómur settur .   Sámur gekk djarflega að dómum og hefur þegar upp vottnefnu og sótti mál sitt að réttum landslögum á hendur Hrafnkeli goða , miskviðalaust og með skörulegum flutningi .   Og þessu næst koma þeir Þjóstarssynir með mikla sveit manna .   Allir menn vestan af landi þeir er þar voru slógust í lið með þeim og sýndi það að Þjóstarssynir voru menn vinsælir .     Sámur sótti málið yfir dóm þangað til að Hrafnkeli var boðið til varna nema sá maður væri viðstaddur að lögvörn vildi frammi hafa fyrir hann að réttu lögmáli .   Rómur varð mikill að máli Sáms og kvaðst enginn maður þetta gera vilja .     Menn hlupu til búðar Hrafnkels og segja honum hvar komið var .     Hann veikst við skjótt og kvaddi upp menn sína og gekk til dóma .   Hugði hann að þar mundi lítil vörn fyrir landi .   Hafði hann í hug sér að hann skyldi leiða smámönnum að sækja mál á hendur sér og ætlaði að hleypa upp dóminum fyrir Sámi og hrekja hann af málinu .   En þess varð eigi kostur .   Þar var fyrir sá mannfjöldi að Hrafnkell kom hvergi nær og var honum þröngt frá burt með miklu ofríki svo að hann náði eigi að heyra mál þeirra er sóttu .   Var honum því óhægt að færa lögvörn fram fyrir sig .     En Sámur sótti mál til fullra laga þangað til að hann var alsekur á þessu þingi .     Hrafnkell gengur til búðar sinnar og lætur taka hesta sína og ríður í burt af þingi og undi illa við sínar málalyktir því að hann átti aldrei slíkan fyrr .   Ríður hann austur Lyngdalsheiði og austur á Síðu og eigi léttir hann fyrr en hann kemur heim í Hrafnkelsdal og settist á Aðalból og lét sem ekki væri í orðið .     En Sámur var á þingi og gekk mjög uppstertur .     Mörgum mönnum þykir vel þó að þann veg hafi að borist þó að Hrafnkell hafi hneykju farið og minnast nú að hann hefur mörgum mikinn ójafnað sýnt .     Sámur bíður til þess að slitið var þinginu og búast menn nú heim .   Þakkar hann þeim bræðrum sína liðveislu en Þorkell spurði Sám hversu honum þætti að fara , hlæjandi .     Hann lét vel yfir því .     Þorgeir mælti : « Þykist þú nú miklu nær en áður ? »     Sámur mælti : « Beðið þykir mér Hrafnkell hafa þá sneypu að lengi mun uppi vera þessi svívirðing og er þetta við mikla fémuni . »     Þorgeir mælti : « Ei er maðurinn alsekur meðan eigi er háður féránsdómurinn og hlýtur það að hans heimili að gera .   Það skal fjórtán nóttum eftir vopnatak . »     En það heitir vopnatak að þing er laust látið og alþýða ríður af þingi .     « En eg get , » sagði Þorgeir , « að Hrafnkell muni heim kominn og ætli að sitja á Aðalbóli .   Get eg að hann muni ætla að halda mannaforráði fyrir yður .   En þú munt ætla að ríða heim og setjast í bú þitt ef þú náir að besta kosti .   Get eg að þú hafir það svo þinna mála að þú kallir hann skógarmann þinn .   Slíkan ægishjálm get eg að hann beri af flestum sem áður nema þú hljótir að fara nokkuð lægra . »     « Aldrei hirði eg það , » sagði Sámur .     « Hraustur maður ertu , » sagði Þorgeir , « og þykir mér sem Þorkell frændi vilji eigi gera endamjótt við þig .   Hann vill fylgja þér þar til að úr slítur með ykkur Hrafnkeli og megir þú þá sitja um kyrrt og munum við skyldir til þykja að fylgja þér er við höfum mest í fengist áður og skulum við um sinnsakir í Austfjörðu .   Eða kanntu nokkra þá leið til Austfjarða að eigi sé almannavegur ? »     Sámur kveðst fara mundu hina sömu leið sem hann fór austan .     Sámur varð harla feginn þessu en Þorgeir valdi lið sitt og lét sér fylgja fjóra tigu manna .   Var það lið vel búið að vopnum og hestum .     Og eftir það ráða þeir til ferðar og ríða alla hina sömu leið þar til að þeir koma í Jökulsdal í næturelding , fara yfir brú á ánni og var þetta þann morgun er féránsdóminn átti að heyja .     Þá spyr Þorgeir hversu þeir mættu helst á óvart koma .     Sámur kveðst mundu kunna ráð til þess að það mundu þeir vel mega .     Sámur snýr nú þegar af leiðinni og upp á múlann og svo eftir hálsinum milli Hrafnkelsdals og Jökulsdals þar til að þeir koma utan undir fjallið það er bærinn stendur undir , Aðalból .   Þar gengu grasgeilar í heiðina en þar er brekka brött ofan í dalinn um fjallshlíðina en þar stendur bærinn undir niðri .     Þar stígur Sámur af baki og mælti : « Það er ráð mitt að þér stígið af baki og látum lausa hesta vora .   Látum geyma tuttugu menn en vér munum hlaupa að bænum með sex tigu manna sem hvatast .   Mun oss þá skjótt að bera ef vér förum eigi með hestana , en brattlendi mikið .   Get eg að fáir muni manna á fótum . »     Þeir gera nú svo sem Sámur lagði ráð til .   Síðan heita þar Hrossageilar .       Nú taka þeir skeið heim að bænum og bar þá skjótt og komu svo til bæjar að liðin voru rismál .   Eigi var fólkið upp risið .   Þeir skutu stokki á hurðina og hlupu inn .   Hrafnkell hvíldi í rekkju sinni .   Taka þeir hann þaðan og alla hans heimamenn þá er vopnfærir voru en konur og börn voru rekin í eitt hús .     Í túninu stóð útibúr en af útibúri og heim á skálavegginn var voðás einn .   Þeir leiða Hrafnkel þar til og hans menn .   Hann bauð mörg boð fyrir sig og sína menn .   En þegar hann sá að það tjáði ekki þá bað hann mönnum sínum lífs « fyrir því að þeir hafa ekki til saka gert við yður en það er yður engin ósæmd þó að þér drepið mig .   Mun eg ekki undan því mælast .   Undan hrakningum vil eg mælast .   Er yður engin sæmd í því . »     Þorkell svarar : « Það höfum vér heyrt að þú hafir lítt verið leiðitamur þínum óvinum og er nú vel að þú kennir þess á þér í dag . »     Þá taka þeir Hrafnkel og hans menn og bundu hendur þeirra á bak aftur .   Eftir það brutu þeir upp útibúrið og tóku reip ofan úr krókum , tóku síðan hnífa sína og stungu raufar á hásinum þeirra , drógu þar í reipin og kasta svo upp yfir ásinn og binda þá svo átta saman .     Þá mælti Þorgeir : « Svo er nú komið kosti þínum Hrafnkell sem maklegt er og má þér þetta ólíklegt þykja að þú mundir slíka skömm fá af nokkrum manni sem nú er orðið .   Eða hvort viltu Þorkell nú gera að sitja hér hjá Hrafnkeli og gæta þeirra eða viltu fara með Sámi úr garði á burt í örskotshelgi við bæinn og heyja féránsdóminn á grjóthól nokkrum þar er hvorki sé akur né eng ? »     Skyldi þetta þann tíma gera að sól væri í fullu suðri .     Þorkell svarar : « Eg vil hér sitja hjá Hrafnkeli .   Sýnist mér þetta starfaminna . »     Þorgeir og Sámur fóru þá og háðu féránsdóminn , ganga heim eftir það og taka Hrafnkel ofan og hans menn og settu þá niður í túninu og var þá sigið blóð fyrir augu þeim .     Þá mælti Þorgeir til Sáms að hann skyldi gera við Hrafnkel sem hann vildi « því að mér sýnist nú óvandleikið við hann .   Er það auðséð að Hrafnkeli hefur ólíklegt þótt að hann mundi á þitt vald koma . »     Sámur svarar : « Tvo kosti geri eg Hrafnkeli .   Sá er annar að hann skal leiða úr garði burt og þá menn er mér sýnist og vera drepinn .   En með því að hann á ómegð mikla fyrir að sjá þá vil eg þess unna honum að hann sjái fyrir .   Og ef hann vill líf þiggja fari hann burt af Aðalbóli með nauðleytalið sitt og hafi þá eina fémuni er eg skep honum en eg mun taka staðfestu hans og mannaforráð allt .   Skaltu aldrei tilkall veita né þínir erfingjar .   Hvergi skaltu nær vera en fyrir austan Fljótsdalsheiði og máttu nú eiga handsöl við mig ef þú vilt þennan taka . »     Hrafnkell mælti : « Mörgum mundi betri þykja skjótur dauði en slíkar hrakningar .   En mér mun fara sem mörgum að lífið mun kjósa ef kostur er .   Geri eg það mest sakir sona minna því að lítil mun verða uppreist þeirra ef eg dey . »     Var Hrafnkell leystur og seldi hann Sámi sjálfdæmi .     Sámur skipti Hrafnkeli af fé slíkt er hann vildi .   Og þann sama dag færði Hrafnkell burt af Aðalbóli allt sitt fólk og fé slíkt annað sem honum var ætlað .     Þorkell mælti þá við Sám : « Ei veit eg hví þú gerir þetta .   Muntu þessa mest iðrast sjálfur er þú gefur Hrafnkeli líf . »     Sámur kvað þá svo vera verða .     Hrafnkell færði nú bú sitt austur yfir Fljótsdalsheiði og um þveran Fljótsdal og fyrir austan Lagarfljót .   Við vatnsbotninn stóð einn lítill bær , sá sem kallaður var að Lokhillu .   Þetta land keypti Hrafnkell í skuld því að eigi var kostur meiri en hann þurfti til búsbirgða að hafa .     Á þetta lögðu menn mikla umræðu hversu hans ofsi hafði niður fallið og minnist nú margur á fornan orðskvið að skömm er ófs ævi .     Þetta var skóglenda mikil , mikið merkjum en vont að húsum og lítið og fyrir það efni keypti hann við litlu verði .   En Hrafnkell sá ekki mjög í kostnað og felldi mörkina því að hún var stór og reisti þar reisulegan bæ þann er síðan heitir á Hrafnkelsstöðum og hefur það síðan verið kallaður góður bær .   Síðan bjó Hrafnkell við mikil óhægindi hin fyrstu misseri .   Hann hafði mikið aðdrætti af fiskimönnum .   Hrafnkell gekk mjög að verknaði meðan bærinn var í smíði .   Hrafnkell dró á vetur kið og kálf hin fyrstu misseri .   Hrafnkell hélt vel hinn fyrsta vetur .   Lifði hvetvetna það er til ábyrgðar var .   Mátti svo að kveða um vorið að nálega voru tvö höfuð á hverju kvikindi .     Á því sama sumri lagðist reyður mikil í vatnið , Lagarfljót .   Af slíkum hlutum gerðust mönnum mikil búshægindi í héraðinu og það hélst enn vel hvert sumar .       Sámur setti bú saman á Aðalbóli eftir Hrafnkel og síðan eflir hann veislu virðulega og býður til mönnum þeim er verið höfðu þingmenn Hrafnkels og býðst til að vera yfirmaður þeirra í Hrafnkels stað .   Játuðust menn undir það og hugðu menn misjafnt til þess .     Höfðingjarnir Þjóstarssynir réðu honum það að hann skyldi vera blíður þingmönnum og góður fjárins og gagnsamur og þeim styrktarmaður hvers sem þeir þyrftu við : « Þá eru það ei menn er þér fylgja eigi vel hvers sem þú þarft við .   Því ráðum við þér þetta að þér tækist allt vel því að þú virðist okkur vaskur mjög .   Gættu nú vel til og vertu var um þig af því að vant er við vondum að sjá . »     Þjóstarssynir létu senda eftir Freyfaxa um daginn og liði hans , kváðust sjá vilja ágætisgripi þessa er svo gengu miklar fregnir frá « því að eigi mundu aðrir gripir betri þess kyns fást en þessi stóðhross . »     Og þá voru hrossin heim leidd .   Þeir bræður líta á hrossin .     Þorgeir mælti : « Þessi merhross lítast mér þörf búmönnum .   Er það mitt ráð að þau vinni til gagns mönnum slíkt er þau mega þangað til að þeim angrar vetur eða aldur .   En hestur þessi sýnist mér eigi betri en aðrir hestar , heldur því verri að mart illt hefur af hlotist .   Vil eg eigi að fleiri víg hljótist af honum en áður hafa orðið .   Mun það vera maklegast að sá taki við honum er hann hefur eignast . »     Þeir leiða nú hestinn ofan eftir vellinum og fram með ánni .   Fyrir neðan bæinn standa hamrar stórir og foss einn .   Þar var einn hylur djúpur .   Þar leiða þeir hestinn fram á hamarinn .   Vestfirðingar létu húðfat eitt á höfuð hestinum , taka síðan mjög digrar stangir og setja í síðu honum , binda stein við hálsinn , ganga síðan á stengurnar , hrinda honum af fram og þar ofan fyrir og týna honum svo .   Heitir þar síðan Freyfaxahamar .     Ofan frá standa goðahús þau er Hrafnkell hafði átt .   Þorgeir vildi brenna þau .   Lét hann fletta þau og eftir það lætur hann leggja eld í goðahúsið og brenna allt saman upp .   Fara þaðan heim til bæjar en boðsmenn búast í burtu og gefur Sámur öllum þeim góðar gjafir .     Þeir bræður búast nú burt .   Velur Sámur þeim ágæta gripi og mæla til fullkominnar vináttu með sér og skiljast alúðarvinir , ríða nú rétta leið vestur í fjörðu og komu heim í Þorskafjörð með virðingu .     En Sámur sendi Þorbjörn ofan til Leikskála og skyldi hann þar búa en kona Sáms fór til bús með honum á Aðalból og sitja þar um nokkra hríð .   Og sitja nú hvorir um kyrrt .       Hrafnkell spurði nú austur í Fljótsdal tiltekjur þær er Þjóstarssynir höfðu haft að þeir höfðu fyrst Freyfaxa týnt en brennt goðahúsið og goðin í Hrafnkelsdal .   Þá sagði hann það til að hann kvað það hégóma að trúa á goð og sagðist þaðan af aldrei skyldu á þau trúa og það efndi hann síðan að hann blótaði aldrei .     Hrafnkell sat á Hrafnkelsstöðum og rakaði fé saman .   Hann fékk brátt miklar virðingar í héraðinu .   Vildi svo hver maður sitja og standa sem hann vildi .     Í þann tíma komu sem mest skip af Noregi út til Íslands .   Námu menn þá sem mest land í héraðinu um Hrafnkels daga .   Enginn náði með frjálsu að sitja nema Hrafnkel bæði leyfis að .   Urðu og allir honum að heita sínu liðsinni .   Hann hét þeim sínu liðsinni og trausti og lagði svo undir sig allt fyrir austan Lagarfljót .   Þessi þinghá varð skjótt miklu meiri og fjölmennari en sú er hann hafði áður , út til Selfljóts og allt upp um Skriðudal og upp allt með Lagarfljóti .   Var nú skipan á komin brátt mikil , að maðurinn var miklu vinsælli en áður .   Hrafnkell tók hina sömu skapsmuni um gagnsemd og risnu en miklu var hann nú gæfri maður en fyrr og hægri að öllu .     Oft fundust þeir Sámur og Hrafnkell á mannamótum og minntust þeir aldrei á sín skipti .       Nú situr Sámur í þessari virðingu sex vetur .   Hann var vinsæll af sínum þingmönnum því að hann var hægur og kyrr , góður úrlausna og minntist á það er þeir bræður höfðu ráðið honum .     Á einu sumri er þess getið að skip kom af hafi í Reyðarfjörð og var stýrimaður Eyvindur Bjarnason .   Hann hafði utan verið sex vetur .   Eyvindur hafði mikið við gengist um menntan og var orðinn hinn vaskasti maður .   Eru honum sögð brátt þau tíðindi er gerst höfðu og lét hann sér um það fátt finnast því að hann var fáskiptinn maður .     Og þegar Sámur spyr þetta þá ríður hann til skips .   Verður mikill fagnafundur með þeim bræðrum .   Sámur býður honum vestur þangað .     Eyvindur tekur því vel og biður Sám ríða heim fyrir en senda hesta móti varningi hans en hann setur upp skipið og býr um .     Nú gerir Sámur svo sem hann mælti fyrir , fer heim og lætur reka hesta að og sendi menn sína móti Eyvindi .     Og er hann hefur búið um varnað sinn þá býr hann ferð sína til Hrafnkelsdals , lætur upp klyfjar og fer upp eftir Reyðarfirði .   Þeir voru fimm saman og hinn sjötti skósveinn Eyvindar .   Sá var íslenskur að kyni , frændi þeirra Sáms , náinn að frændsemi .   Þennan svein hafði Eyvindur tekið af volaði þá er hann var heima og fluttan utan og haldið sem sjálfan sig .   Þetta bragð Eyvindar var uppi haft og var það alþýðu rómur að fleiri væru hans slík .     Þeir riðu upp Þórsdalsheiði og ráku fyrir sér sextán klyfjahross .   Voru þar tveir húskarlar Sáms og fjórir farmenn .   Voru þeir og allir í litklæðum , riðu við fagra skjöldu .   Þeir riðu um þveran Skriðudal og yfir háls til Fljótsdals þar sem heita Bulungavellir og ofan á Gilsáreyri .   Hún gengur austan að fljótinu milli Hallormsstaða og Hrafnkelsstaða .   Ríða þeir þá upp með Lagarfljóti fyrir neðan völl á Hrafnkelsstöðum og svo fyrir vatnsbotninn og yfir Jökulsá þar sem heitir að Skálavaði .   Þá var jafnnær rismálum og dagmálum .     Kona ein var við vatnið og þvoði léreft sín .   Hún sér ferð manna .   Griðkona sú sópar saman klæðum og hleypur heim , kastar niður úti hjá viðkesti og hleypur inn .   Hrafnkell var eigi upp staðinn og nokkrir vildarmenn lágu í skálanum en verkmenn allir voru til iðju farnir .   Var þetta um heyverksannir .     Konan tók til orða er hún kom inn : « Satt er flest fornkveðið , að svo ergist hver sem eldist .   Verður sú lítil virðing sem snemma leggst á ef maður lætur síðan með ósóma og hefur eigi traust til að reka þess réttar síðan og eru slíkt mikil undur um þá menn sem hraustir hafa heitið .   Nú er annan veg háttað þeirra lífi er upp vaxa með feðrum sínum og þykja yður einskis háttar hjá yður en þá er þeir eru frumvaxta , fara þeir land af landi og þykja þar mestháttar sem þá koma þeir , koma við það út og þykja þá höfðingjum meiri .   Eyvindur Bjarnason er hér reið nú yfir á að Skálavaði með svo fagran skjöld að ljómaði af er svo menntur að hefnd væri í honum . »     Lætur griðkonan ganga af gapi .     Hrafnkell rís upp og svarar henni : « Vera kann að þú segir mart helsti satt , eigi fyrir því að þér gangi gott .   Er nú vel að þér aukist erfiði í .   Farðu hart suður á Víðivelli eftir sonum Hallsteins , Sighvati og Snorra .   Bið þá skjótt til mín koma með þá menn sem eftir hjá þeim eru , vopnfæra . »     Aðra griðkonu sendi hann út á Hrólfsstaði eftir sonum Hrólfs , Þórði og Halla , og þeim sem þar voru vopnfærir .     Þessir hvorutveggju voru gildir menn og vel menntir .   Hrafnkell sendi og eftir húskörlum sínum .   En er þeir komu voru þeir átján saman .   Þeir vopnuðust harðfenglega , ríða þar yfir á sem hinir fóru .     Þá voru þeir Eyvindur komnir upp á heiðina þá er þeir Hrafnkell riðu yfir þveran dalinn .   Eyvindur ríður til þess er hann kemur vestur á miðja heiðina .   Þar heita Bessagötur .   Þar er svarðlaus mýri og er sem ríði í efju fram og tók jafnan í kné eða miðjan legg , stundum í kvið , þá er undir svo hart sem hellur .   Það þarf enginn að ætla að þar liggi lengra í .   Þar fyrir vestan er hraun .   Þeir riðu vestur yfir grjótin .     Og þá þeir komu á hraunið þá lítur sveinninn aftur og mælti til Eyvindar : « Menn ríða þar eftir oss , » sagði hann , « eigi færri en átján eða tuttugu .   Er þar mikill maður á baki í blám klæðum og sýnist mér líkur Hrafnkeli .   Þó hef eg nú fyrir löngu séð hann . »     Eyvindur svarar : « Hvað mun oss það skipta ?   Veit eg mér einskis ótta von af reiðum Hrafnkels .   Eg hefi honum aldrei mein gert .   Mun hann eiga erindi vestur til dala að hitta vini sína . »     Sveinninn svarar : « Það býður mér í hug að hann muni þig hitta vilja . »     « Ekki veit eg , » sagði Eyvindur , « til hafa orðið með þeim Sámi bróður mínum síðan þeir sættust . »     Sveinninn svarar : « Það vildi eg að þú riðir undan vestur til dalsins og muntu þá geymdur .   Eg kann skapi Hrafnkels að hann mun ekkert gera oss ef hann náir þér ei .   Er þá alls gætt ef þín er en hér er enginn dýr í festi og er vel hvað sem af oss verður . »     Eyvindur sagðist eigi mundu ríða undan « því að eg veit eigi hverjir eru .   Mundi það mörgum manni hlægilegt þykja ef eg renn að óreyndu öllu . »     Ríða nú vestur af hrauninu og þá verður fyrir þeim önnur mýri og heitir sú Uxamýri .   Hún er grösug .   Þar eru miklar bleytur svo að ókunnum mönnum er illfært .   Eru þær jafnlangar yfir að fara .   Er þó sú því verri að hún er blautari og verða menn jafnan að leggja af .   Lagði því Hallfreður karl hinar efri götur þó að þær séu lengri að honum þótti hér illfært fyrir mýrum þessum tveimur .   Eyvindur ríður nú vestur á mýrina og hans menn .   Lá þegar drjúgt af fyrir þeim og dvaldist nú mjög .   Þá bar skjótt yfir er lausir riðu og ríða þeir þá á mýrina .   Er þeir Eyvindur voru komnir á vestanverða þá kenna þeir að Hrafnkell var í eftirreiðinni og synir hans báðir og marga aðra menn kenndu þeir .     Þá báðu þeir Eyvind að hann mundi undan ríða : « Eru nú af allar torfærur og fljótreitt vestur af heiðinni .   Muntu enn taka vestur til Aðalbóls meðan mýrin er á milli en þú ert hirður er þú kemur þar . »     Eyvindur svarar : « Ei mun eg ríða undan þeim mönnum er eg hefi ekki til miska gert . »     Ríða nú við þetta vestur af mýrinni og upp í hálsinn .   Fyrir vestan hálsinn gengur dalur góður og grösugur .   En er vestur koma úr þeim dal þá er annar háls áður ofan kemur í Hrafnkelsdal .   Nú ríða þeir upp á hálsinn hinn eystra .   Á hálsinum standa fjöll hjá þeim en utan í fjallinu er meltorfa ein , blásin mjög af vindum en bakkarnir hávir .   Þar eru hagar góðir , þá mýri .   Eyvindur ríður af götunum og suður í geilarnar fyrir austan torfuna .   Þar stígur hann af hesti og biður þá æja hestum .     « Munum vér brátt komast að vorum hluta hvort þessir menn snúa til móts við oss eða þeir eiga annað erindi vestur yfir heiði . »     Og þeir Hrafnkell eru þá mjög eftir komnir .   Eyvindur bindur þá hest sinn á fæti .   Eftir það ganga þeir upp á torfuna og bera upp grjót nokkuð úr bökkum .     Snýr Hrafnkell þá af götunum og suður að torfunum .   Hann hafði engin orð við Eyvind og veitti þegar atgöngu .   Eyvindur verst vel og drengilega .     Skósveinn Eyvindar þóttist ekki kröftugur til orustu og tók hest sinn , ríður vestur yfir háls til Aðalbóls og sagði Sámi um hvað leika var .     Sámur brá skjótt við og sendi menn á næstu bæi og urðu þeir saman tuttugu .   Var þetta lið vel búið .   Ríður Sámur austur á heiðina og að þar sem vetfangið hafði verið .     Þá var umskipti orðið með þeim .   Reið Hrafnkell þá austur á heiðina frá verkunum en Eyvindur var þá fallinn og allir hans menn .     Sámur gerði það fyrst að hann leitaði lífs með bróður sínum .   Var það og trúlega gert , að þeir voru allir líflátnir .   Fallnir voru og tólf menn af Hrafnkeli en sex riðu á burt .     Sámur átti þar litla dvöl og bað menn þegar ríða eftir þeim : « Hafa þeir mædda hesta en vér höfum alla hvílda .   Mun nærlægt verða hvort vér náum þeim eða eigi áður en þeir komast af heiðinni . »     Var þá Hrafnkell kominn austur yfir Uxamýri .     Ríða þá hvorutveggju og er þeir komu austur yfir mýrina komu þeir Sámur á hraunið .   Þá er Hrafnkell kominn austur yfir grjótin og er hraun þá í milli þeirra .   Og er þeir Sámur riðu yfir grjót þá bar Hrafnkel langt undan .   Ríða þeir Sámur þá allt að einu uns þeir koma á heiðarbrúnina .   Sá hann þá að Hrafnkell var kominn langt ofan í brekkurnar og sér Sámur að hann muni undan taka ofan í héraðið .     Hann mælti þá við menn sína að þeir mundu eigi ríða lengra « því að Hrafnkeli mun gott til manna verða svo að hann mun brátt vort mál í hendi hafa . »     Snýr nú Sámur aftur við svo búið , kemur þar til að Eyvindur var fallinn , tekur til og verpur haug eftir hann og félaga hans þá sem fallið höfðu .   Er þar kölluð Eyvindartorfa og Eyvindarfjöll og Eyvindardalur .     Sámur lætur reka saman hrossin og hefur upp klyfjarnar og rekur heim á Aðalból .   Og er hann kemur heim þá sendir hann menn eftir öllum Hrafnkelsdal á þessum aftni að allir þingmenn hans skyldu þar komnir um morguninn fyrir dagmál og ætlar austur yfir heiði : « Verði ferð mín slík sem verða má . »     Og um kvöldið fer Sámur í hvílu og var þar drjúgan manna komið .       Hrafnkell reið heim um kvöldið á Hrafnkelsstaði og sagði tíðindi þessi .   Hann etur mat og eftir það safnar hann mönnum að sér svo að hann fær sjö tigu manna og ríður við þetta lið vestur yfir heiði og kemur á óvart , tekur Sám í rekkju og leiðir hann út og gerir tvo kosti .     Hrafnkell mælti þá : « Nú er svo komið kosti þínum Sámur sem þér mundi ólíklegt þykja fyrir stundu að eg á nú vald á lífi þínu .   Skal eg nú og eigi vera verri drengur en þú varst við mig og vil eg bjóða þér að lifa ef þú vilt , svo gerðir þú við mig , ella vera drepinn .   Hinn er annar að eg skal einn skera og skapa okkar á milli . »     Sámur kvaðst heldur kjósa að lifa en kvaðst þó hyggja að hvortveggi mundi harður .     Hrafnkell kvað hann til ætla mega « fyrir því að vér eigum það í að launa og skyldi eg miklu betur við þig gera ef þess væri vert .   Þú skalt fara burt af Aðalbóli ofan til Leikskála og setjast í bú þitt .   Skaltu hafa í burt auðæfi þau er Eyvindur hafði hingað .   Þú skalt héðan ekki fleira í fémunum hafa nema að menn beri að þú hafir hingað haft .   Eg vil taka við goðorði mínu og mannaforráði , svo við staðfestu og búi öllu og við öllum eignum er eg hefi átt .   En sé eg að slíkur ávöxtur hefur hér orðið á aurum síðan og skaltu ekki þess njóta því að eg ætla mér það .   Fyrir Eyvind bróður þinn skulu öngvar bætur koma fyrir því að þú mæltir harðfenglega eftir hinn fyrra frænda þinn og hafið þér nú ærnar bætur eftir Einar frænda yðvarn þó að þér hafið haft ríki og fé þessa stund .   En eigi þykir mér meira vert dráp Eyvindar en meiðsl við mig og svo manna hans og meiðsl manna minna .   Þú munt sitja kyrr að Leikskála ef þú ofsar þér eigi til vansa og minn undirmaður skaltu vera meðan við lifum báðir .   Muntu og til þess ætla mega að þú munt lægra fara verða en fyrr . »     Þá fór Sámur á burt með nauðleytalið sitt ofan til Leikskála og settist þar í bú sitt .       Nú skipaði Hrafnkell búið á Aðalbóli sínum mönnum .   Var þar bæði við miklum auðæfum og gnóttum að taka .   Hann setur Þóri son sinn á Hrafnkelsstaði og þar forráðakonu til með honum .   Hrafnkell hefur nú goðorð yfir öllum sveitum .   Ásbjörn son hans fór vestur á Aðalból með föður sínum því að hann var yngri .     Sámur sat að Leikskálum þennan vetur .   Hann var hljóður og fáskiptinn .   Fundu margir það að hann undi lítt við sinn hlut .     En um veturinn er daga lengdi þá lét Sámur járna hesta .   Hann fékk sér einn hestasvein .   Hann fór með þrjá hesta og hafði klæði á einum , reið yfir brú og þaðan Möðrudalsheiði og svo yfir Jökulsá upp á fjalli og svo til Mývatns , þaðan fram yfir Fljótsheiði og ríður Ljósavatnsskarð og létti eigi fyrr en hann kemur vestur til Þorskafjarðar .   Er þar tekið við honum og þá var Þorkell nýkominn út úr för .   Hann hafði verið utan fjóra vetur .     Sámur var þar viku og hvíldi sig .   Eftir það segir hann þeim viðskipti þeirra Hrafnkels og beiðir þá bræður fulltings og liðsinnis enn sem fyrr .     Þorgeir hafði meir svör fyrir þeim í því sinni og sagði þeirra mikinn mun verið hafa , þóttist hann fjærri sitja en langt í milli « þar er þú situr á austanverðu landi en vér á vestanverðu landi og þóttumst vér allvel í hendur þér búa áður vér gengum frá svo að þér væri hægt að halda .   Og hefur það farið eftir mínum hugþokka þá er þú gafst Hrafnkeli líf að þú mundir þess mest iðrast .   Fýstum við þig að þú skyldir Hrafnkel af lífi taka , sýndist okkur þér það ráðlegra , en þú vildir þá ráða .   Er það nú auðséð hver vitsmunamunur ykkar hefur orðið er hann lét þig sitja í friði og leitaði þar á fyrst er hann gat þann af ráðið er honum þótti þér vera vitrari maður .   Megum við ekki hafa að þessu gæfuleysi þínu .   Er okkur og ekki svo mikil fýst að deila við Hrafnkel að við nennum að leggja þar við virðing okkra oftar .   Ber þó nú mest það til að okkur þykir langt í milli vor að sækja í Austfjörðu .   En bjóða viljum vér þér hingað með skuldalið þitt allt undir okkarn áraburð ef þér þykir hér skapraunarminna en í nánd Hrafnkeli . »     Sámur kvaðst ekki nenna starfa þeim að flytja allt sitt úr Austfjörðum og þótti sér eigi veitt í ef eigi væri þetta og sagðist vildu heim búast og bað skipta hestum við sig og var það þegar til reiðu .     Þeir bræður vildu gefa Sámi góðar gjafir en hann vildi öngvar þekkjast og sagði þá vera litla í skapi .   Reið Sámur heim við svo búið og líkaði hvorugum vel .   Sámur settist í bú sitt og bjó þar til elli .   Fékk hann aldrei uppreisn né rétting móti Hrafnkeli meðan hann lifði .     En Hrafnkell sat í búi sínu og hélt virðing sinni marga vetur .   Hann varð ekki gamall maður og varð sóttdauður og er haugur hans í Hrafnkelsdal út frá Aðalbóli .     En synir hans tóku ríki og mannaforráð .   Þeir hittust að og skiptu fénu og áttu báðir saman mannaforráð .   Þórir hlaut Hrafnkelsstaði og gerði þar bú en Ásbjörn tók við Aðalbóli og fjárhlutum .       
